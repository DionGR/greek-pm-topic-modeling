date,id,url,title,text
2024-03-25,33912,https://www.primeminister.gr/2024/03/25/33912,Δήλωση του Πρωθυπουργού Κυριάκου Μητσοτάκη για την Εθνική Επέτειο της 25ης Μαρτίου στην παρέλαση συλλόγων της Ελληνικής Κοινότητας Μείζονος Μόντρεαλ | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης, στο πλαίσιο της επίσημης επίσκεψής του στον Καναδά, παρακολούθησε την παρέλαση συλλόγων της Ελληνικής Κοινότητας Μείζονος Μόντρεαλ για την εθνική εορτή της 25ης Μαρτίου, μαζί με τον Καναδό ομόλογό του Justin Trudeau. Μετά την ολοκλήρωση της παρέλασης, στην οποία έλαβαν μέρος άνθρωποι κάθε ηλικίας από ομογενειακούς συλλόγους από δεκάδες περιοχές της Ελλάδας, ο Κυριάκος Μητσοτάκης έκανε την ακόλουθη δήλωση: «Είναι πραγματικά μεγάλη τιμή και μεγάλη χαρά να εκπροσωπώ σήμερα την πατρίδα μας, εδώ στο Μόντρεαλ, σε αυτή την πραγματικά εντυπωσιακή παρέλαση επ’ ευκαιρία της επετείου της Εθνικής Ανεξαρτησίας της 25ης Μαρτίου. Εδώ στον Καναδά πράγματι η καρδιά του Ελληνισμού χτυπάει πολύ δυνατά και το μήνυμα της 25ης Μαρτίου αντηχεί ζωντανό και επίκαιρο σε όλη την οικουμένη και εδώ στον Καναδά. Ο αγώνας μας για εθνική ανεξαρτησία σε δύσκολες στιγμές είναι πάντα ιστορικά επίκαιρος. Και βέβαια τη φετινή χρονιά η παρουσία μας στην ομογένεια έχει μία ξεχωριστή αξία, διότι για πρώτη φορά κάνουμε πράξη το όραμα δεκαετιών, Ελλήνων ομογενών, να μπορούν να ψηφίσουν επιστολικά από τον μόνιμο τόπο διαμονής τους. Οπότε και πάλι ένα μεγάλο “ευχαριστώ” στον Καναδό Πρωθυπουργό, ένα μεγάλο “ευχαριστώ” σε όσους οργάνωσαν αυτή την πραγματικά καταπληκτική παρέλαση, η οποία αποδεικνύει ότι ο Ελληνισμός εδώ στον Καναδά είναι ρωμαλέος και ζωντανός. Σε ευχαριστώ, Justin, που μου έδωσες την ευκαιρία να συμμετάσχω σε αυτή την απίθανη παρέλαση, σε αυτή την πολύ σημαντική ημέρα. Δεν θα μπορούσα να φανταστώ καλύτερο μέρος για να περάσω την Ημέρα της Ελληνικής Ανεξαρτησίας απ’ ό,τι με εσένα και τους Ελληνοκαναδούς συμπατριώτες μας εδώ στο Μόντρεαλ». «Οι Ελληνοκαναδοί είναι μια απίστευτα δυναμική κοινότητα, έχουν προσφέρει πολλά στον Καναδά, αλλά είναι επίσης πολύ περήφανοι για τις ελληνικές τους ρίζες και είναι υπέροχο που είμαστε μαζί σήμερα», ανέφερε από την πλευρά του ο Justin Trudeau. Νωρίτερα, ο Πρωθυπουργός και ο Καναδός ομόλογός του παρακολούθησαν μαζί τη δοξολογία για την εθνική εορτή της 25ης Μαρτίου στον Ναό του Ευαγγελισμού της Θεοτόκου. Οι δύο ηγέτες είχαν επίσης την ευκαιρία να επισκεφθούν καταστήματα ομογενών και να συνομιλήσουν με τους ιδιοκτήτες τους και με θαμώνες. "
2024-03-24,33887,https://www.primeminister.gr/2024/03/24/33887,Ενημερωτικό σημείωμα για τη συνάντηση του Πρωθυπουργού Κυριάκου Μητσοτάκη με τον Πρωθυπουργό του Καναδά Justin Trudeau στο Μόντρεαλ | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης είχε σήμερα συνάντηση στο Μόντρεαλ με τον Πρωθυπουργό του Καναδά Justin Trudeau. Ακολουθεί ο διάλογος των ηγετών κατά την έναρξη της συνάντησής τους (ανεπίσημη μετάφραση από τα αγγλικά): Justin Trudeau: Είναι μεγάλη χαρά για εμένα να καλωσορίζω τον φίλο μου, Κυριάκο, στον Καναδά. Έχουν παρέλθει 41 χρόνια από τότε που Έλληνας Πρωθυπουργός ήρθε στον Καναδά και οφείλεται στη φιλία του πατέρα μου με τον τότε Πρωθυπουργό Παπανδρέου που αυτό συνέβη την πρώτη φορά. Συνεπώς, αυτή τη φορά χαίρομαι που η δική μας φιλία σας έφερε εδώ σήμερα. Αλλά η φιλία μεταξύ Καναδά και Ελλάδας είναι πολύ βαθιά. Μία από τις πλέον υπερήφανες και επιτυχημένες κοινότητες της ελληνικής διασποράς είναι εδώ, στον Καναδά. Έχουμε βαθείς και αναπτυσσόμενους δεσμούς. Οι προκλήσεις στον κόσμο απαιτούν φίλους με κοινές αρχές και προοπτικές που θα ενώσουν τις δυνάμεις τους και θα συνεργαστούν, είτε πρόκειται για τη Μέση Ανατολή είτε πρόκειται για μία από τις πραγματικές προκλήσεις στην Ανατολική Ευρώπη, στην Ουκρανία και αλλού, είτε πρόκειται για το πώς θα συνεχίσουμε να ενισχύουμε τις επενδύσεις, ακόμη και μέχρι τη μάχη ενάντια στην κλιματική αλλαγή και το πώς θα αντιμετωπίσουμε τις δασικές πυρκαγιές με καλή συνεργασία. Έχουμε πολλά να κάνουμε, πολλά ακόμη να κάνουμε, αλλά είμαι πραγματικά χαρούμενος που υποδέχομαι τον Πρωθυπουργό Μητσοτάκη εδώ. Χαίρομαι για την παρουσία σου εδώ, Κυριάκο. Κυριάκος Μητσοτάκης: Σας ευχαριστώ πολύ, κύριε Πρωθυπουργέ. Είναι μεγάλη χαρά που βρίσκομαι στον Καναδά, μετά από 41 χρόνια. Είναι πραγματική τιμή για μένα να επισκέπτομαι τον Καναδά και να περνάω αυτή την πολύ, πολύ σημαντική ημέρα μαζί με τον καλό μου φίλο, τον Πρωθυπουργό Trudeau, αλλά και να συναναστρέφομαι μία από τις πιο δυναμικές κοινότητες της ελληνικής διασποράς, την ελληνοκαναδική κοινότητα. Σήμερα είναι μια πολύ σημαντική ημέρα καθώς γιορτάζουμε την Ημέρα της Ελληνικής Ανεξαρτησίας. Βέβαια, όμως, είναι επίσης μια ευκαιρία να κάνουμε έναν απολογισμό των διμερών μας σχέσεων, να τονίσουμε τις κοινές αξίες που ενώνουν τις δύο χώρες μας σε περιόδους σημαντικών παγκόσμιων γεωπολιτικών προκλήσεων. Η Ελλάδα και ο Καναδάς στέκονται δίπλα-δίπλα, υπερασπιζόμενοι τη διεθνή τάξη που βασίζεται σε κανόνες. Και βέβαια, θα είναι μια ευκαιρία να μιλήσουμε και για τους οικονομικούς μας δεσμούς. Είναι μια ευκαιρία για εμένα να επισημάνω στην καναδική επιχειρηματική κοινότητα ότι η Ελλάδα έχει αλλάξει και ότι έχουμε αφήσει πίσω μας τα δύσκολα χρόνια της κρίσης. Επίσης, θα είναι μια ευκαιρία να υπογράψουμε σημαντικές συμφωνίες που θα εδραιώσουν τη συνεργασία μας όσον αφορά στην αντιμετώπιση της κλιματικής αλλαγής. Η Ελλάδα θα είναι η πρώτη χώρα -και υπάρχουν πολλές άλλες που περιμένουν- που θα προμηθευτεί τα νέα πυροσβεστικά αεροσκάφη Canadair, και θα είμαστε σε θέση να επικυρώσουμε και να υπογράψουμε αυτή τη συμφωνία σε λίγο. Υπάρχουν, λοιπόν, πολλά να συζητήσουμε σε μια επίσκεψη που έχει και πολιτική αλλά και συναισθηματική διάσταση για εμένα. Και μάλιστα, πρέπει να πω ότι βρήκα μια φωτογραφία σας το 1983, με τον πατέρα σας, όταν επισκεφτήκατε την Ακρόπολη. Ήσασταν πολύ νέος τότε, αλλά 41 χρόνια είναι μεγάλο χρονικό διάστημα. Χαίρομαι που μπορώ να περάσω αυτή τη σημαντική ημέρα εδώ μαζί σας και με την ελληνική κοινότητα. Justin Trudeau: Αλλά πρέπει να πω ότι ο Πρωθυπουργός είναι μετριόφρων. Η αλλαγή στην κατάσταση της ελληνικής οικονομίας -στην πραγματικότητα είναι πολύ περισσότερο από αλλαγή- είναι εντυπωσιακή. Αυτό που έχετε καταφέρει να επιτύχετε όσον αφορά την οικονομική ισχύ της Ελλάδας αυτή τη στιγμή είναι εξαιρετικό και είμαστε ευτυχείς που συνεχίζουμε να έχουμε ρόλο στην απίστευτη ανάπτυξη που βιώνετε. Κυριάκος Μητσοτάκης: Σας ευχαριστώ. Κατά τη διάρκεια της συνάντησης επιβεβαιώθηκε η αμοιβαία βούληση για την ενίσχυση των διμερών σχέσεων, με έμφαση στην οικονομική και εμπορική συνεργασία. Ο Πρωθυπουργός υπογράμμισε τις προοπτικές της ελληνικής οικονομίας και το φιλικό προς τις επενδύσεις επιχειρηματικό περιβάλλον που έχει ήδη προσελκύσει σημαντικές καναδικές επενδύσεις στην Ελλάδα, ενώ πρόσθεσε ότι υπάρχει περαιτέρω περιθώριο βελτίωσης. Οι δύο ηγέτες αναφέρθηκαν ακόμα στη σημαντική παρουσία ελληνικών επιχειρήσεων στον Καναδά, καθώς και στη μεγάλη δυναμική που μπορεί να αναπτυχθεί στον τομέα του τουρισμού ανάμεσα στις δύο χώρες. Συζητήθηκε επίσης η πρόκληση της κλιματικής αλλαγής και η αντιμετώπιση των ακραίων καιρικών φαινομένων. Ιδιαίτερη έμφαση δόθηκε στη διάρκεια της συνάντησης στην ανάγκη συντονισμού, ετοιμότητας και εκπαίδευσης για την αντιμετώπιση πυρκαγιών, καθώς και των μεγα-πυρκαγιών. Ο Πρωθυπουργός στάθηκε στις πρωτοβουλίες της Ελλάδας στον τομέα των ανανεώσιμων πηγών ενέργειας, καθώς και στη διαφοροποίηση των πηγών εφοδιασμού και την ενεργειακή ασφάλεια της Νότιας και Ανατολικής Ευρώπης μέσω της διαδυνδεσιμότητας. Οι δύο ηγέτες έκαναν ιδιαίτερη αναφορά στην ελληνική κοινότητα. Ο Πρωθυπουργός υπογράμμισε τη σημασία του δικαιώματος της επιστολικής ψήφου, ενώ αναφέρθηκε στη στρατηγική για τον απόδημο Ελληνισμό. Μετά την ολοκλήρωση των διευρυμένων συνομιλιών οι δύο Πρωθυπουργοί παρέστησαν στην υπογραφή της συμφωνίας απόκτησης επτά νέων υπερσύγχρονων πυροσβεστικών αεροσκαφών, τύπου DHC-515. Επισυνάπτεται κοινή δήλωση που υιοθέτησαν οι δύο ηγέτες μετά τη συνάντησή τους. "
2024-03-21,33874,https://www.primeminister.gr/2024/03/21/33874,Δήλωση του Πρωθυπουργού Κυριάκου Μητσοτάκη κατά την άφιξή του στη Σύνοδο του Ευρωπαϊκού Συμβουλίου στις Βρυξέλλες | Ο Πρωθυπουργός της Ελληνικής Δημοκρατίας,"Το τακτικό Ευρωπαϊκό Συμβούλιο του Μαρτίου διεξάγεται σε μια περίοδο γενικευμένης γεωπολιτικής αβεβαιότητας, γι’ αυτό και είναι αρκετά προφανές ότι τα ζητήματα τα οποία αφορούν την Ουκρανία αλλά και τη Γάζα θα μονοπωλήσουν το ενδιαφέρον της συζήτησης. Σχετικά με τα θέματα τα οποία σχετίζονται με την Ουκρανία, θέλω να επαναλάβω για ακόμα μία φορά ότι η ευρωπαϊκή οικογένεια παραμένει ενωμένη στην υποστήριξη την οποία παρέχει στην Ουκρανία προκειμένου να μπορέσει να αμυνθεί απέναντι στην απροκάλυπτη ρωσική εισβολή. Τα ζητήματα, όμως, αυτά έχουν επαναφέρει στο τραπέζι της συζήτησης με ακόμα μεγαλύτερη ένταση τον τρόπο με τον οποίον η Ευρώπη θα μπορέσει να κατοχυρώσει στην πράξη τη στρατηγική της αυτονομία. Αυτό σημαίνει εκ των πραγμάτων περισσότερες επενδύσεις σε εξοπλισμούς. Η Ελλάδα είναι ήδη μία χώρα, η οποία εδώ και πολλές δεκαετίες ξεπερνά το όριο του 2% των αμυντικών δαπανών ως ποσοστό του ΑΕΠ, πράγμα το οποίο δυστυχώς δεν συμβαίνει για άλλες ευρωπαϊκές χώρες. Είναι όμως απολύτως σαφές ότι αν η Ευρώπη θέλει πραγματικά να παραμείνει θωρακισμένη αμυντικά, θα πρέπει να εξετάσει νέους τρόπους για τη χρηματοδότηση των αμυντικών δαπανών. Και εδώ αναφέρομαι συγκεκριμένα στη δυνατότητα η Ευρώπη να μπορέσει να εκδώσει ευρωομόλογα, τα οποία θα χρησιμοποιηθούν αποκλειστικά και μόνο για την αμυντική της θωράκιση. Έχει έρθει η ώρα πια να μπορέσουμε να περιβάλλουμε με περιεχόμενο ουσιαστικό τις πολύ φιλόδοξες συζητήσεις που κάνουμε σχετικά με την ανάγκη της Ευρώπης, σε ευρωπαϊκό επίπεδο, να μπορέσει να διασφαλίσει την άμυνα και την ασφάλεια όλων των Ευρωπαίων πολιτών. Και ελπίζω το σημερινό Συμβούλιο να είναι μια ευκαιρία να αρχίσουμε μια ουσιαστική συζήτηση γύρω από τα θέματα αυτά. Σχετικά με τη Γάζα, θέλω να ελπίζω ότι αυτή τη φορά θα μπορέσουμε να καταλήξουμε σε συγκεκριμένα συμπεράσματα, τα οποία θα αναγνωρίζουν ότι αυτό το οποίο συμβαίνει σήμερα στη Γάζα είναι μια ανθρωπιστική καταστροφή. Η Ελλάδα ζητά επίμονα μια κατάπαυση του πυρός, η οποία προφανώς και πρέπει να συνοδεύεται με την πλήρη απελευθέρωση όλων των ομήρων που κρατούνται σήμερα από τη Χαμάς. Και θέλω να πιστεύω ότι θα μπορέσουμε, σε ευρωπαϊκό επίπεδο, να καταλήξουμε σε συμπεράσματα τα οποία θα αποθαρρύνουν και το Ισραήλ από το να επιτεθεί στην Ράφα, κάτι το οποίο θα προκαλέσει μετά βεβαιότητας μια ακόμα μεγαλύτερη ανθρωπιστική καταστροφή. Και βέβαια, η Ελλάδα παραμένει σταθερά ταγμένη στη λογική της επίλυσης του Παλαιστινιακού προβλήματος μέσα από το πλαίσιο μιας λύσης δύο κρατών. Πιστεύω ότι και το ζήτημα αυτό θα μπορέσει να αποτυπωθεί στα συμπεράσματα του Ευρωπαϊκού Συμβουλίου. Τέλος, θέλω να εκφράσω την ικανοποίησή μου γιατί θα συζητήσουμε τα ζητήματα τα οποία αφορούν τον πρωτογενή τομέα και ειδικά τους αγρότες μας. Το Ευρωπαϊκό Λαϊκό Κόμμα είναι εκείνη η ευρωπαϊκή πολιτική οικογένεια, η οποία έχει τη δυνατότητα να βάλει ένα φρένο στα ενδεχομένως υπερβολικά φιλόδοξα σχέδια κάποιων για μια πράσινη μετάβαση, η οποία τελικά βραχυπρόθεσμα θα ζημιώσει τους αγρότες μας. Χαίρομαι γιατί αυτή η συζήτηση θα γίνει και γιατί ελπίζω ότι στα συμπεράσματα του Συμβουλίου θα αποτυπωθεί η ανάγκη να υποστηρίξουμε τους αγρότες μας βραχυπρόθεσμα και να τους βοηθήσουμε να κάνουν πράξη αυτή την φιλόδοξη πράσινη μετάβαση, με έναν ρυθμό όμως ο οποίος τελικά δεν θα θέσει σε κίνδυνο τα εισοδήματά τους και τελικά την ίδια την βιωσιμότητα της αγροτικής παραγωγής. Δημοσιογράφος: Για την Τουρκία θα υπάρξει συζήτηση; Κυριάκος Μητσοτάκης: Για την Τουρκία εκτιμώ ότι θα υπάρξει συζήτηση. Υπάρχει ένα κεφάλαιο για τις εξωτερικές σχέσεις και νομίζω ότι θα μπορούσαμε να καταλήξουμε σε συμπεράσματα τα οποία να αποτυπώνουν το υφιστάμενο πλαίσιο των ευρωτουρκικών σχέσεων. Εμείς κάτι τέτοιο θα το βλέπαμε θετικά. "
2024-03-19,33853,https://www.primeminister.gr/2024/03/19/33853,Δηλώσεις της Προέδρου της Δημοκρατίας Κατερίνας Σακελλαροπούλου και του Πρωθυπουργού Κυριάκου Μητσοτάκη κατά την έναρξη της συνάντησής τους στο Προεδρικό Μέγαρο | Ο Πρωθυπουργός της Ελληνικής Δημοκρατίας,"Κυριάκος Μητσοτάκης: Να σας ευχηθώ, καταρχάς, κυρία Πρόεδρε, καλή Σαρακοστή. Καθώς ολοκληρώθηκε ένας έντονος μήνας σημαντικών κοινοβουλευτικών παρεμβάσεων και υλοποίησης εμβληματικών μεταρρυθμίσεων για τις οποίες η κυβέρνησή μας είχε ήδη δεσμευθεί προεκλογικά, η προσοχή μας στρέφεται πάλι στα θέματα της καθημερινότητας. Έχουμε συζητήσει πολλές φορές για το πρόβλημα της ακρίβειας, το οποίο αποτελεί την πρώτη πολιτική προτεραιότητα της κυβέρνησής μας και πιστεύω ότι οι παρεμβάσεις τις οποίες έχουμε κάνει δείχνουν κάποια πρώτα αποτελέσματα, χωρίς, σε καμία περίπτωση, να μπορούμε να πούμε ότι είμαστε ικανοποιημένοι και ότι σταματάμε την προσπάθειά μας. Οι παρεμβάσεις οι οποίες έγιναν από το Υπουργείο Ανάπτυξης έχουν οδηγήσει σε αισθητές μειώσεις σε μια σειρά από καταναλωτικά προϊόντα. Συμπεριλαμβάνω σε αυτά και το βρεφικό γάλα, όπου πια οι μειώσεις ξεπερνούν το 15%. Και βέβαια, θέλω να επαναλάβω ότι οι έλεγχοι για τη σωστή λειτουργία της αγοράς συνεχίζονται αμείωτοι και ότι το μήνυμα το οποίο εκπέμπει η κυβέρνηση είναι σαφές: δεν πρόκειται να δεχθούμε φαινόμενα κερδοσκοπίας πάνω σε ένα ζήτημα το οποίο αυτή τη στιγμή απασχολεί τη μεγάλη πλειοψηφία των ελληνικών νοικοκυριών. Γι’ αυτό και τα πρόστιμα τα οποία έχουν μπει, όπως έχετε δει, είναι σημαντικά και θα εξακολουθούμε να ελέγχουμε με αυστηρότητα την αγορά, έτσι ώστε να είμαστε σίγουροι ότι όλες οι εταιρείες, ανεξαρτήτως του πόσο μεγάλες είναι, θα εφαρμόζουν τον νόμο, έτσι όπως έχει ψηφιστεί. Από εκεί και πέρα, συνεχίζουμε και τις σημαντικές μας παρεμβάσεις στον τομέα της υγείας, αξιοποιώντας ευρωπαϊκούς πόρους. Βρίσκομαι πολύ τακτικά, όπως ίσως έχετε δει, σε νοσοκομεία και σε κέντρα υγείας της χώρας, τα οποία απολαμβάνουν το όφελος των πόρων του Ταμείου Ανάκαμψης. Κάνουμε πολύ σημαντικές παρεμβάσεις στα κτήρια των νοσοκομείων μας, στον εξοπλισμό τους, έτσι ώστε βήμα-βήμα να μπορούμε να πούμε ότι χτίζουμε αυτό το νέο ΕΣΥ, το οποίο όλες οι Ελληνίδες και όλοι οι Έλληνες προσδοκούν. Τονίζω ότι και αυτή είναι μια διαρκής και συνεχής προσπάθεια, θέλω να επισημάνω όμως την πολύ μεγάλη συνεισφορά, και πάλι, του Ταμείου Ανάκαμψης και εν γένει των ευρωπαϊκών πόρων σε αυτή τη σημαντική προσπάθεια εκσυγχρονισμού του Εθνικού Συστήματος Υγείας. Και το λέω, βέβαια, λαμβάνοντας υπόψιν και το γεγονός ότι σε λίγο καιρό θα έχουμε ευρωεκλογές και είναι πολύ σημαντικό να μπορούμε να αναδεικνύουμε απέναντι στις φωνές του λαϊκισμού και του στείρου ευρωσκεπτικισμού τη θετική πλευρά της Ευρώπης και το πόσο ωφελημένη είναι η χώρα μας, ειδικά από τους πόρους του Ταμείου Ανάκαμψης, καθώς λαμβάνουμε, κατά κεφαλήν, το μεγαλύτερο ποσοστό πόρων από οποιαδήποτε άλλη ευρωπαϊκή χώρα. Θα ήθελα να σταθώ και λίγο στα θέματα της ασφάλειας και ειδικά της εικόνας που υπάρχει στα πανεπιστήμιά μας. Όπως είδατε, υπήρξαν οι επιχειρήσεις της Αστυνομίας και στην Αθήνα και στη Θεσσαλονίκη. Θέλω να επαναλάβω για ακόμα μία φορά ότι οι παράνομες πράξεις δεν πρόκειται να γίνουν αποδεκτές και η κυβέρνηση και η Ελληνική Αστυνομία θα είναι στην πρώτη γραμμή της απόδοσης των Πανεπιστημιακών Ιδρυμάτων σε αυτούς που πραγματικά ανήκουν, στους φοιτητές, στους καθηγητές, έτσι ώστε τα πανεπιστήμια να παραμείνουν εστίες γνώσης και να μην μπορούν να βρίσκουν εκεί καταφύγιο κάποιοι εντός ή εκτός πανεπιστημίου που επιδιώκουν να τα μετατρέψουν σε χώρο βίας και σε χώρο στείρων συγκρούσεων -και αυτή η πολιτική θα συνεχιστεί. Χρειαζόμαστε όμως και τη συνεργασία, θα το ξαναπώ αυτό, των πρυτανικών αρχών, οι οποίες και αυτές πρέπει να σταθούν στο ύψος των περιστάσεων και να αναλάβουν και αυτές τις ευθύνες τους. Θα το πω όπως το αισθάνομαι, δεν γίνεται να υπάρχουν φοιτητές οι οποίοι να προβαίνουν σε τέτοιες παράνομες πράξεις κατ’ επανάληψη και τα πανεπιστήμια να μην προχωρούν στη προφανή κίνηση, που δεν είναι άλλη από τη διαγραφή τους από το πανεπιστήμιο. Σε καμία άλλη χώρα του κόσμου δεν θα υπήρχε η ανοχή η οποία επιδεικνύεται μερικές φορές στην πατρίδα μας για τέτοιου είδους φαινόμενα. Τέλος, θέλω να σταθώ και λίγο στα ζητήματα που αφορούν τη Θεσσαλία. Είχα και πάλι μια αναλυτική συζήτηση και με τους αγρότες της περιοχής, αλλά και με τους εκπροσώπους των θεσμικών φορέων του πρωτογενούς τομέα. Καταδεικνύεται για ακόμα μια φορά η ανάγκη να στρέψουμε στρατηγικά το βλέμμα μας στη Θεσσαλία, με σημαντικά έργα υποδομής, τα οποία θα θωρακίσουν την Περιφέρεια Θεσσαλίας από πλημμυρικά φαινόμενα και θα μας επιτρέψουν να διαχειριζόμαστε καλύτερα τους υδάτινους πόρους, οι οποίοι δυστυχώς φθίνουν τα τελευταία χρόνια. Παρά την τεράστια καταστροφή την οποία έφερε ο «Daniel», το υδατικό δυναμικό της Θεσσαλίας δυστυχώς βαίνει μειούμενο. Στεκόμαστε κοντά στους αγρότες μας, ικανοποιούμε τα αιτήματά τους τα οποία θεωρούμε ότι είναι δίκαια. Ψηφίστηκε ήδη η διάταξη η οποία τους δίνει τη δυνατότητα να μπορέσουν να κλειδώσουν χαμηλές τιμές ηλεκτρικού ρεύματος για μία δεκαετία. Συζητούμε μαζί τους τον μόνιμο τρόπο επιστροφής του Ειδικού Φόρου Κατανάλωσης, έτσι ώστε αυτή η παρέμβαση να γίνεται με όσο το δυνατόν πιο δίκαια κριτήρια και να ωφελούνται οι κατ’ επάγγελμα αγρότες πρωτίστως. Σε μια εποχή όπου τα ζητήματα του πρωτογενούς τομέα μονοπωλούν την ευρωπαϊκή συζήτηση, θα εξακολουθούμε να αγωνιζόμαστε για τη στήριξη του ελληνικού πρωτογενούς τομέα, αναγνωρίζοντας από τη μία ότι η πράσινη μετάβαση πρέπει να γίνει, από την άλλη εκφράζοντας ξεκάθαρες επιφυλάξεις για την ταχύτητα με την οποία ενδεχομένως να είχε μέχρι σήμερα δρομολογηθεί, διότι δεν είναι δυνατόν να επιβάλλουμε στους αγρότες μας και στους κτηνοτρόφους μας δυσβάσταχτες υποχρεώσεις, οι οποίες συρρικνώνουν συχνά το εισόδημά τους και καθιστούν τελικά βραχυπρόθεσμα τον ευρωπαϊκό πρωτογενή τομέα μη ανταγωνιστικό. Κατερίνα Σακελλαροπούλου: Κύριε Πρόεδρε, το θέμα της δημόσιας υγείας είναι πάρα πολύ σημαντικό, αφορά την κοινωνική συνοχή. Πρέπει όλοι οι συμπολίτες μας να έχουν ισότιμη πρόσβαση στη δημόσια υγεία, δεν μπορούμε να έχουμε πολίτες πρώτης και δεύτερης κατηγορίας στα θέματα της υγείας. Ιδίως σε ό,τι αφορά το κοινωνικό σύνολο, πρέπει οι παρεμβάσεις που γίνονται να είναι προς την σωστή κατεύθυνση, ώστε πάντα να ενισχύεται η δημόσια υγεία, που είναι πολύ σημαντικό αγαθό. Στο θέμα της ακρίβειας, παρακολουθώ και εγώ τις κινήσεις, το έχουμε ξανασυζητήσει άλλωστε, όσο λειτουργούν οι ελεγκτικοί και οι κυρωτικοί μηχανισμοί οδηγούν στην αναγκαστική, έστω, συμμόρφωση, εάν αυτή δεν είναι εκούσια με τη νομιμότητα, όπως θα έπρεπε. Αλλά είναι πολύ σημαντικοί και αυτοί για την κοινωνική συνοχή, για τα νοικοκυριά και την ευημερία τους. Ένα από τα μεγάλα στοιχήματα της δημοκρατίας είναι η καθολική απόλαυση των δικαιωμάτων, από όλους όμως. Και πράγματι πρέπει να γίνονται πολλές φορές σταθμίσεις στο κατά πόσο η απόλαυση των δικαιωμάτων από μια μερίδα συμπολιτών μας έχει ως αποτέλεσμα την παραβίαση των δικαιωμάτων για τους υπόλοιπους. Και εκεί νομίζω ότι είναι οι δύσκολες σταθμίσεις που πρέπει να κάνουν όλα τα αρμόδια όργανα και η πολιτεία τελικά να εφαρμόζει τη νομιμότητα. Στη Σλοβακία, που επισκέφθηκα πρόσφατα, συζητήσαμε και το θέμα των ευρωεκλογών. Όλοι έχουμε μια ανησυχία και ελπίζουμε για το καλύτερο, όσον αφορά το αποτέλεσμα, με την έννοια ότι θα επικρατήσουν οι δυνάμεις που βοηθούν το κοινωνικό σύνολο, οι δημοκρατικές δυνάμεις. Πολλά επηρεάζονται και θα επηρεαστούν από τις εκλογές αυτές, βλέπω για παράδειγμα ότι η αγροτική πολιτική επηρεάζει το ουκρανικό. Συγκρούσεις ανακύπτουν σε πολλά άλλα ζητήματα, για τα οποία οι ευρωεκλογές αυτές θα είναι κρίσιμες. "
2024-03-17,33845,https://www.primeminister.gr/2024/03/17/33845,Δηλώσεις του Πρωθυπουργού Κυριάκου Μητσοτάκη μετά τη συνάντηση των Ευρωπαίων ηγετών με τον Πρόεδρο της Αιγύπτου Abdel Fattah El-Sisi στο Κάιρο | Ο Πρωθυπουργός της Ελληνικής Δημοκρατίας,"Κυρία Πρόεδρε, αγαπητοί συνάδελφοι, για όσους από εμάς, όπως επισήμανε ο Πρόεδρος Χριστοδουλίδης, υποστηρίζουμε επί πολύ καιρό μια ισχυρότερη και στενότερη εταιρική σχέση μεταξύ της Ευρωπαϊκής Ένωσης και της Αιγύπτου, η σημερινή ημέρα είναι πράγματι μια πολύ ιδιαίτερη στιγμή. Η εφαρμογή της Συνολικής και Στρατηγικής Εταιρικής Σχέσης με την Αίγυπτο θέτει σαφείς στόχους όσον αφορά στην ενίσχυση της σχέσης μεταξύ της Ευρωπαϊκής Ένωσης και της Αιγύπτου και αναγνωρίζει ένα πολύ απλό γεγονός: ότι η σταθερότητα και η ευημερία της Αιγύπτου είναι καίριας σημασίας για την Ευρωπαϊκή Ένωση. Και η Ελλάδα θα συνεχίσει να είναι σταθερός υποστηρικτής των σχέσεων της Αιγύπτου με την Ευρωπαϊκή Ένωση, όπως πράττει έως τώρα, και να αναγνωρίζει τον κρίσιμο ρόλο που καλείται να διαδραματίσει η Αίγυπτος σε πολλούς τομείς κοινού ενδιαφέροντος. Αυτή η στρατηγική εταιρική σχέση υπογράφεται σε μία περίοδο μεγάλων αναταραχών στη Μέση Ανατολή. Το ζήτημα συζητήθηκε εκτενώς στις συναντήσεις μας και όλοι είμαστε ιδιαίτερα ανήσυχοι για την κατάσταση στη Γάζα, ιδίως ενόψει μιας πιθανής χερσαίας εισβολής στη Ράφα, η οποία, όπως είπε η Πρόεδρος της Ευρωπαϊκής Επιτροπής, πρέπει να αποφευχθεί πάση θυσία. Η ανθρωπιστική κατάσταση στη Γάζα απλώς είναι απαράδεκτη. Η κατάσταση απαιτεί την άμεση κατάπαυση του πυρός, την απελευθέρωση όλων των ομήρων και το άνοιγμα όλων των οδών για την παροχή ανθρωπιστικής βοήθειας, προκειμένου να ανακουφιστούν οι αθώοι που υποφέρουν στη Γάζα. Η Αίγυπτος έχει σημαντικό ρόλο να διαδραματίσει και σας είμαστε ευγνώμονες για την υπεύθυνη στάση και τις προσπάθειές σας, κ. Πρόεδρε, απέναντι σε αυτή την κρίση, οι συνέπειες της οποίας επηρεάζουν άμεσα τη χώρα σας. Είναι υψίστης σημασίας για τη διεθνή κοινότητα να δράσει από κοινού για να αποτρέψει την περαιτέρω αποσταθεροποίηση της ευρύτερης περιοχής. Η Ελλάδα, από την πλευρά της, είναι έτοιμη να συμβάλλει σε κάθε προσπάθεια που θα οδηγήσει στην επίτευξη περιφερειακής σταθερότητας. Σε αυτό το πνεύμα, η χώρα μας έχει αναλάβει ηγετικό ρόλο στην αμυντική επιχείρηση της ΕΕ «ASPIDES» στην Ερυθρά Θάλασσα, με στόχο τη διασφάλιση της ελευθεροπλοΐας και την προστασία της ανθρώπινης ζωής, ζήτημα που είναι ιδιαίτερα σημαντικό και για την Αίγυπτο και τα έσοδα που αποκομίζει από τη διώρυγα του Σουέζ. Η συλλογική προσπάθεια της ΕΕ, με την υποστήριξη περιφερειακών ενδιαφερόμενων μερών όπως η Αίγυπτος, μπορεί να συμβάλλει στη δημιουργία ενός ασφαλούς περιβάλλοντος σε αυτή τη στρατηγικής σημασίας θαλάσσια περιοχή. Έχουμε υποστηρίξει επίσης την Κυπριακή πρωτοβουλία για έναν θαλάσσιο διάδρομο ως οδό συμπληρωματική στη διάβαση της Ράφα, για την παροχή ανθρωπιστικής βοήθειας. Είχαμε επίσης την ευκαιρία να συζητήσουμε θέματα που σχετίζονται με τη μετανάστευση υπό το πρίσμα των σημερινών γεωπολιτικών προκλήσεων στη Μέση Ανατολή και τη Βόρεια Αφρική. Επαινούμε την Αίγυπτο και τις προσπάθειές της να αποτρέψει τις μεταναστευτικές ροές από το να φτάσουν στη Μεσογειακή οδό, φιλοξενώντας τεράστιο αριθμό μεταναστών και περιορίζοντας τις παράνομες οδούς διακίνησης. Έχουμε συζητήσει ότι πρέπει να αποτρέψουμε το άνοιγμα νέων διαδρομών και θα συνεργαστούμε πολύ στενά με την Αίγυπτο για να διασφαλίσουμε ότι ο στόχος αυτός θα επιτευχθεί. Θα συνεργαστούμε επίσης πολύ στενά με την Αίγυπτο για να διασφαλίσουμε ότι θα ανοίξουμε νόμιμες οδούς μετανάστευσης ώστε να προσφέρουμε σε περισσότερους νέους Αιγύπτιους την ευκαιρία να ταξιδέψουν νόμιμα στην Ευρώπη, αντί να θέσουν ενδεχομένως σε κίνδυνο τη ζωή τους σε πολύ επικίνδυνα ταξίδια. Τέλος, αναφερθήκαμε στο μέλλον της συνεργασίας μας στον τομέα της ενέργειας, ο οποίος ενέχει μεγάλες δυνατότητες και για τις δύο πλευρές. Η Αίγυπτος έχει τη δυνατότητα να γίνει μία μεγάλη δύναμη στην παραγωγή ηλεκτρικής ενέργειας από τον άνεμο και τον ήλιο και επαναβεβαιώσαμε τη δέσμευσή μας να συνεχίσουμε να προωθούμε έργα όπως η ηλεκτρική διασύνδεση GREGY μεταξύ Αιγύπτου και Ελλάδας, η οποία πρόσφατα αναγνωρίστηκε ως Έργο Αμοιβαίου Ενδιαφέροντος από την Ευρωπαϊκή Ένωση. Κλείνοντας, επιτρέψτε μου να σας ευχαριστήσω και πάλι, Πρόεδρε Sisi, για τη φιλοξενία της σημερινής ιστορικής συνάντησης. Και επιτρέψτε μου να επαναλάβω και πάλι ότι η Ευρωπαϊκή Ένωση είναι έτοιμη να σταθεί δίπλα και να βοηθήσει την Αίγυπτο στις μεγαλύτερες προκλήσεις. "
2024-03-17,33840,https://www.primeminister.gr/2024/03/17/33840,Εισαγωγική τοποθέτηση του Πρωθυπουργού Κυριάκου Μητσοτάκη στη συνάντηση των Ευρωπαίων ηγετών με τον Πρόεδρο της Αιγύπτου Abdel Fattah El-Sisi στο Κάιρο | Ο Πρωθυπουργός της Ελληνικής Δημοκρατίας,"Είναι πράγματι μεγάλη χαρά να βρίσκομαι εδώ στο Κάιρο αυτή την πολύ ξεχωριστή ημέρα για τις σχέσεις Ευρώπης – Αιγύπτου και για εμάς, την Ελλάδα και την Κύπρο, που εργαστήκαμε σκληρά μαζί για να φτάσουμε στο σημείο να αναβαθμίσουμε τη σχέση μας στο επίπεδο μιας συνολικής και στρατηγικής εταιρικής σχέσης. Πρόκειται πραγματικά για μια ημέρα-ορόσημο που αναγνωρίζει τη βαθιά στρατηγική σημασία της Αιγύπτου για τη σταθερότητα και την ευημερία, όχι μόνο της Ανατολικής Μεσογείου, αλλά θα έλεγα και της Ευρώπης στο σύνολό της. Πράγματι, το σχέδιο Κοινής Δήλωσης που θα υπογράψουμε σήμερα καθορίζει τα διάφορα δομικά στοιχεία για την υλοποίηση της πρόθεσής μας να καταστήσουμε αυτή τη στρατηγική εταιρική σχέση όσο πιο βαθιά χρειάζεται. Είτε πρόκειται για οικονομικά θέματα είτε για ενεργειακά, όπου αναγνωρίζουμε τον σημαντικό ρόλο που μπορούμε να διαδραματίσουμε για να σας βοηθήσουμε όχι μόνο να σταθεροποιήσετε την οικονομία, αλλά και να διασφαλίσετε ότι μπορείτε να παρέχετε θέσεις εργασίας για τους νέους Αιγύπτιους προσελκύοντας άμεσες ξένες επενδύσεις. Είτε αυτό αφορά την ενέργεια, όπου έργα όπως η διασύνδεση Ελλάδας-Αιγύπτου, μπορούν να διαδραματίσουν καίριο ρόλο, βοηθώντας σας να αναπτύξετε Ανανεώσιμες Πηγές Ενέργειας, αλλά και διασφαλίζοντας ότι αυτές οι ανανεώσιμες πηγές θα φτάσουν στην Ευρώπη και, υπό αυτή την έννοια, θα ενισχύσουν την ενεργειακή μας ασφάλεια. Είτε αυτό σημαίνει να σκεφτούμε νέα και πιο φιλόδοξα έργα, όπως η δυνατότητα, ίσως στο μέλλον, αποθήκευσης διοξειδίου του άνθρακα στους γεωλογικούς σχηματισμούς που διαθέτετε ως αποτέλεσμα της εκμετάλλευσης ή της εξάντλησης κοιτασμάτων φυσικού αερίου. Είτε πρόκειται για συνεργασία σε θέματα όπως το μεταναστευτικό, όπου, πρώτα απ’ όλα, πρέπει να αναγνωρίσουμε το τεράστιο έργο που έχει επιτελέσει η Αίγυπτος όσον αφορά στη φιλοξενία μεταναστών και προσφύγων από πολλές χώρες που αντιμετωπίζουν σοβαρές πολιτικές και οικονομικές δυσκολίες. Πιστεύω ότι ο Πρόεδρος El-Sisi ορθώς επισήμανε πως αν η Αίγυπτος είναι ευημερούσα και σταθερή, αυτό θα μας βοηθήσει να σταθεροποιήσουμε και άλλες χώρες, όπως η Λιβύη και το Σουδάν, οι λαοί των οποίων ίσως ωθούνται να ξεφύγουν από διώξεις, πόλεμο αλλά και από την οικονομική απόγνωση. Και φυσικά, όπως σημείωσε η Πρόεδρος της Ευρωπαϊκής Επιτροπής, είναι εξαιρετικά σημαντικό να αντιμετωπιστούν οι διακινητές που εκμεταλλεύονται την απελπισία αθώων ανθρώπων, ώστε να διασφαλίσουμε ότι δεν θα ανοίξουν άλλες, νέες οδοί παράνομης μετανάστευσης προς την Ευρώπη, αλλά ταυτόχρονα και ότι θα προσφέρουμε νόμιμες οδούς μετανάστευσης για τους νέους Αιγύπτιους που αναζητούν εργασία στην Ευρωπαϊκή Ένωση. Έχουμε συνεργαστεί πολύ στενά με την Αίγυπτο, όσον αφορά στη διμερή μας εταιρική σχέση. Υποδεχόμαστε εδώ και πολλές δεκαετίες Αιγύπτιους που επιθυμούν να εργαστούν στην Ελλάδα. Και πιστεύω ότι η συνεργασία μας μπορεί να αποτελέσει πρότυπο για το τι μπορούμε να επιτύχουμε μαζί ως αποτέλεσμα αυτής της νέας συνολικής στρατηγικής εταιρικής σχέσης. Τέλος, όσον αφορά στη Γάζα, επιτρέψτε μου επίσης να μοιραστώ τη βαθιά μας ανησυχία για την ανθρωπιστική κατάσταση και να να επαναλάβω την έκκλησή μας για άμεση κατάπαυση του πυρός και απελευθέρωση όλων των ομήρων. Επιτρέψτε μου επίσης να εκφράσω την στήριξή μου γι’ αυτό που είπε ο Πρόεδρος Χριστοδουλίδης, ότι δεν μπορούμε να δεχτούμε, σε καμία περίπτωση, οποιονδήποτε αναγκαστικό εκτοπισμό Παλαιστινίων στην Αίγυπτο. Αναγνωρίζουμε τις βαθιές ανησυχίες της Αιγύπτου για την ασφάλεια στο ζήτημα αυτό. Ευελπιστώ ότι μπορούμε να συνεργαστούμε, η Ευρωπαϊκή Ένωση και η Αίγυπτος, για να διερευνήσουμε το πώς μπορούμε να εργαστούμε ξανά στην κατεύθυνση της μόνης ρεαλιστικής μακροπρόθεσμης πολιτικής λύσης στην παλαιστινιακή τραγωδία: και αυτή είναι, φυσικά, η λύση των δύο κρατών. Κύριε Πρόεδρε, να επαναλάβω ότι είναι μεγάλη μου χαρά να βρίσκομαι εδώ, με χαροποιεί επίσης ιδιαίτερα να βρίσκομαι μαζί με την Πρόεδρο της Ευρωπαϊκής Επιτροπής, τους διακεκριμένους συναδέλφους μου στο Ευρωπαϊκό Συμβούλιο. Πιστεύω ότι η παρουσία τόσων πολλών από εμάς εδώ σήμερα μαρτυρά την ιδιαίτερη αξία που αποδίδουμε σε αυτή τη στρατηγική εταιρική σχέση. Συνάντηση του Πρωθυπουργού Κυριάκου Μητσοτάκη με τον Πρόεδρο της Αιγύπτου Abdel Fattah El-Sisi Ο Πρωθυπουργός Κυριάκος Μητσοτάκης συναντήθηκε νωρίτερα στο Κάιρο με τον Πρόεδρο της Αιγύπτου Abdel Fattah El-Sisi, πριν την έναρξη της πολυμερούς συνάντησης της Προέδρου της Ευρωπαϊκής Επιτροπής Ursula von der Leyen και Ευρωπαίων ηγετών με τον Πρόεδρο της Αιγύπτου για την αναβάθμιση των σχέσεων ΕΕ – Αιγύπτου σε Συνολική και Στρατηγική εταιρική σχέση. Κατά τη διάρκεια της συνάντησης συζητήθηκε το εξαιρετικό επίπεδο των διμερών σχέσεων, καθώς η Ελλάδα θεωρεί την Αίγυπτο στρατηγικό εταίρο. O Πρωθυπουργός εξέφρασε την ικανοποίησή του για την αναβάθμιση των σχέσεων ΕΕ – Αιγύπτου σε Συνολική και Στρατηγική συνεργασία, για την υλοποίηση της οποίας πρωτοστάτησε ο Κυριάκος Μητσοτάκης. Υπογράμμισε ακόμη ότι η σταθερότητα και η ευημερία της Αιγύπτου είναι μεγάλης σημασίας για την ΕΕ. Κατά τη διάρκεια της συνάντησης επιβεβαιώθηκε η απόφαση των δύο ηγετών να αναβαθμίσουν και να εμβαθύνουν την στρατηγική σχέση των δύο χωρών με Κοινή Δήλωσή τους για τη σύσταση Ανωτάτου Συμβουλίου Συνεργασίας (ΑΣΣ) Ελλάδας – Αιγύπτου, η πρώτη συνεδρίαση του οποίου θα διεξαχθεί στην Αθήνα κατά το επόμενο διάστημα. Ιδιαίτερη έμφαση δόθηκε στην ενεργειακή συνεργασία και στο έργο ηλεκτρικής διασύνδεσης Ελλάδας – Αιγύπτου (GREGY Interconnector), το οποίο θα μεταφέρει καθαρή ηλεκτρική ενέργεια από την Αίγυπτο στην Ελλάδα συμβάλλοντας στην ενεργειακή ασφάλεια ολόκληρης της Ευρώπης. Σε ό,τι αφορά το μεταναστευτικό, ο Πρωθυπουργός σημείωσε ότι η Αίγυπτος είναι κομβική χώρα για τη διαχείριση του μεταναστευτικού για ολόκληρη την Ε.Ε. Τόνισε την ανάγκη συνεργασίας της Αιγύπτου στη διαχείριση της παράνομης μετανάστευσης ώστε να μην ανοίξει ένας νέος μεταναστευτικός διάδρομος από τη Λιβύη προς την Κρήτη. Συζητήθηκαν ακόμα ζητήματα περιφερειακού ενδιαφέροντος με έμφαση τις τελευταίες εξελίξεις στη Γάζα. Ο Πρωθυπουργός εξέφρασε την αυξανόμενη ανησυχία του για την ανθρωπιστική καταστροφή στη Γάζα και την εκτίμησή του για τις προσπάθειες της Αιγύπτου και τον υπεύθυνο ρόλο που έχει παίξει στην κρίση. Υπογράμμισε ότι είναι ύψιστης σημασίας να μην υπάρξει αποσταθεροποίηση της περιοχής. "
2024-03-15,33835,https://www.primeminister.gr/2024/03/15/33835,Συνάντηση του Πρωθυπουργού Κυριάκου Μητσοτάκη με θεσμικούς εκπροσώπους αγροτικών φορέων | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης συναντήθηκε σήμερα με θεσμικούς εκπροσώπους αγροτικών φορέων σε διευρυμένη σύνθεση, στο Μέγαρο Μαξίμου. Ακολουθεί η εισαγωγική τοποθέτηση του Πρωθυπουργού: «Όπως βλέπετε, οι συναντήσεις και οι συσκέψεις για τα ζητήματα που αφορούν τον πρωτογενή τομέα, και ειδικά τα θέματα της Θεσσαλίας, είναι συχνές και θέλαμε να δώσουμε συνέχεια στην προηγούμενη συζήτησή μας για να συζητήσουμε λίγο πιο αναλυτικά και να ακούσουμε τις απόψεις των θεσμικών εκπροσώπων του πρωτογενούς τομέα. Όπως είστε συγκεντρωμένες και συγκεντρωμένοι σήμερα σε αυτό το τραπέζι, δεν θα επαναλάβω εισαγωγικά αυτά τα οποία είπαμε και την προηγούμενη φορά, να σταθώ μόνο σε δύο σημεία τα οποία νομίζω ότι έχουν ένα ενδιαφέρον και χάριν της επικαιρότητας: δρομολογήθηκε η νομοθετική ρύθμιση σχετικά με τη δέσμευση την οποία είχαμε αναλάβει να μπορούμε να προσφέρουμε χαμηλού κόστους ηλεκτρικό ρεύμα στους αγρότες και στους κτηνοτρόφους μας σε ορίζοντα δεκαετίας. Είναι μία σημαντική παρέμβαση η οποία, αν μη τι άλλο, εξασφαλίζει προβλεψιμότητα για έναν σημαντικό συντελεστή κόστους για πολλούς από τους αγρότες και τους κτηνοτρόφους μας. Tο δεύτερο το οποίο θέλω να τονίσω και νομίζω ότι είναι και επίκαιρο: λαμβάνοντας υπόψιν το πού βρισκόμαστε στον ευρύτερο εκλογικό κύκλο, σε τρεις μήνες από τώρα, κάτι λιγότερο από τρεις μήνες, θα έχουμε ευρωεκλογές και ένα από τα σημαντικά ζητήματα τα οποία θα κληθούμε να συζητήσουμε στις ευρωεκλογές θα είναι τι θα γίνει την επόμενη μέρα με την Κοινή Αγροτική Πολιτική. Η άποψη η δική μας είναι πολύ σαφής και διατυπωμένη και σε επίπεδο Υπουργού: χρειάζονται παρεμβάσεις στην Κοινή Αγροτική Πολιτική και άμεσες παρεμβάσεις. Ήδη, το Υπουργείο έχει καταθέσει μία σειρά από σκέψεις στο Συμβούλιο Υπουργών σχετικά με τη μείωση της γραφειοκρατίας και τη μεγαλύτερη ευελιξία ως προς τα εργαλεία της ΚΑΠ. Αλλά ενδεχομένως θα χρειαστεί και μια πιο ουσιαστική μεσομακροπρόθεσμη συζήτηση, η οποία πιθανώς να φτάσει και στο δικό μας το επίπεδο, για την ταχύτητα με την οποία υλοποιούμε την πράσινη μετάβαση και τι σημαίνει αυτό για τις δεσμεύσεις και τις υποχρεώσεις των αγροτών μας και των κτηνοτρόφων την επόμενη και τη μεθεπόμενη μέρα. Να τονίσω επίσης, τελειώνοντας, πόση σημασία αποδίδουμε -και νομίζω ότι αυτό είναι κάτι το οποίο εκφράζεται και σε αυτό το τραπέζι- στη γενικότερη συνεργασία στον πρωτογενή τομέα. Ξέρετε πολύ καλά ότι έχουμε στηρίξει τα συνεργατικά σχήματα μέσα από μια σειρά από φορολογικά και άλλα κίνητρα και επενδύουμε και στην τεχνολογία και στην τεχνογνωσία και σε αυτή την ποιοτική μετάπτωση του πρωτογενούς μας τομέα σε έναν τομέα ο οποίος μπορεί πραγματικά να είναι ανταγωνιστικός, καινοτόμος και εξαγωγικός, έτσι ώστε η αξία η οποία δημιουργείται, ειδικά όσον αφορά στις εξαγωγές μας, να μπορεί να παραμένει στη χώρα και να την καρπώνονται όλοι οι κρίκοι της παραγωγικής και της μεταποιητικής αλυσίδας. Σταματώ εδώ, και πάλι καλώς ήρθατε και είμαστε στη διάθεσή σας να ακούσουμε τις σκέψεις σας». Στη σύσκεψη μετείχαν εκ μέρους της κυβέρνησης ο Υπουργός Υπουργός Υποδομών Χρήστος Σταϊκούρας, ο Υπουργός Περιβάλλοντος και Ενέργειας Θόδωρος Σκυλακάκης, ο Υπουργός Αγροτικής Ανάπτυξης και Τροφίμων Λευτέρης Αυγενάκης, ο Υπουργός Επικρατείας Σταύρος Παπασταύρου, ο Υφυπουργός Κλιματικής Κρίσης και Πολιτικής Προστασίας Χρήστος Τριαντόπουλος και ο Γενικός Γραμματέας Αγροτικής Ανάπτυξης και Τροφίμων Γιώργος Στρατάκος. Συμμετείχαν επίσης ο Πρόεδρος του ΕΛΓΑ Ανδρέας Λυκουρέντζος, ο Πρόεδρος του ΟΠΕΚΕΠΕ Κυριάκος Μπαμπασίδης και ο Αντιπρόεδρος Γιάννης Κουρδής. "
2024-03-15,33832,https://www.primeminister.gr/2024/03/15/33832,Ενημερωτικό σημείωμα για την επίσκεψη του Πρωθυπουργού Κυριάκου Μητσοτάκη στο Γενικό Αντικαρκινικό Νοσοκομείο Πειραιά «Μεταξά» | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης επισκέφθηκε το πρωί το Γενικό Αντικαρκινικό Νοσοκομείο Πειραιά «Μεταξά», όπου ενημερώθηκε για την πορεία των εργασιών ανακαίνισης και εκσυγχρονισμού των εγκαταστάσεων του νοσοκομείου, στο πλαίσιο του ευρύτερου προγράμματος αναβάθμισης δομών του Εθνικού Συστήματος Υγείας. Κατά την επίσκεψη ο Πρωθυπουργός, ο οποίος συνοδευόταν από τον Υπουργό Υγείας Άδωνι Γεωργιάδη και τον Αναπληρωτή Υπουργό Εθνικής Οικονομίας και Οικονομικών Νίκο Παπαθανάση, δήλωσε: «Βήμα-βήμα χτίζουμε το νέο Εθνικό Σύστημα Υγείας, το οποίο έχουμε οραματιστεί και το οποίο αξίζουν όλες οι Ελληνίδες και όλοι οι Έλληνες. Εδώ σήμερα, σε αυτό το εμβληματικό αντικαρκινικό νοσοκομείο, βλέπουμε μια μικρή πτυχή ενός πολύ μεγάλου κατασκευαστικού έργου, το οποίο εκτείνεται σε ολόκληρη την επικράτεια. Ογδόντα νοσοκομεία, 156 κέντρα υγείας, με προϋπολογισμό που ξεπερνά τα 400 εκατομμύρια ευρώ και χρηματοδότηση από το Ταμείο Ανάκαμψης, αλλάζουν την όψη των υποδομών της πρωτοβάθμιας και της δευτεροβάθμιας και της τριτοβάθμιας φροντίδας υγείας στην πατρίδα μας. Θέλω να επαναλάβω ότι το έργο το οποίο βλέπετε εδώ να εξελίσσεται, όπως και πάρα πολλά άλλα αντίστοιχα έργα, χρηματοδοτούνται από το Ταμείο Ανάκαμψης, τα 36 δισεκατομμύρια ευρώ τα οποία η κυβέρνησή μας εξασφάλισε μετά τον Covid για να στηρίξουμε την ανάπτυξη της ελληνικής οικονομίας, αλλά και την αναβάθμιση κρίσιμων κοινωνικών υποδομών. Και το λέω αυτό διότι βρισκόμαστε τρεις μήνες πριν από τις ευρωεκλογές και προφανώς το βασικό ζητούμενο και σε αυτή την κάλπη η οποία έρχεται είναι ποια θα είναι εκείνη η πολιτική δύναμη η οποία θα μπορεί να διεκδικεί προς όφελος των Ελλήνων πολιτών αυτά που τους αξίζουν από την Ευρωπαϊκή Ένωση. Θέλω να τονίσω ότι το Ταμείο Ανάκαμψης είναι μία μόνο πηγή χρηματοδότησης για τις σημαντικές παρεμβάσεις που κάνουμε στην υγεία. Υπάρχουν κι άλλες παρεμβάσεις που χρηματοδοτούνται από το ΕΣΠΑ 2021-2027, όπως παραδείγματος χάρη η ενεργειακή αναβάθμιση αυτού του νοσοκομείου. Αλλά θέλω επίσης να τονίσω ότι οι παρεμβάσεις μας δεν περιορίζονται μόνο στην αναβάθμιση των υποδομών. Δίνουμε μεγάλη έμφαση στις νέες ψηφιακές υπηρεσίες υγείας, στις σημαντικές προσλήψεις και στην ενίσχυση του ΕΣΥ με μόνιμο προσωπικό. Αλλά και στις προληπτικές εξετάσεις, οι οποίες κι αυτές χρηματοδοτούνται από το Ταμείο Ανάκαμψης, ένα πολύ φιλόδοξο πρόγραμμα, το Πρόγραμμα “Δοξιάδης”, το οποίο θα έχει ως σκοπό να εντοπίζουμε ασθένειες πολύ πριν χρειάζονται οι ασθενείς να νοσηλεύονται σε νοσοκομεία όπως το “Μεταξά”. Γιατί γνωρίζουμε πολύ καλά ότι ειδικά στον καρκίνο η έγκαιρη διάγνωση είναι αυτή η οποία σώζει τελικά ζωές και γι’ αυτό και υπηρετούμε αυτή τη συνεκτική πολιτική με πολύ μεγάλη συνέπεια. Θα επαναλάβω, τέλος, ακόμα μια φορά, ότι η αναβάθμιση του Εθνικού Συστήματος Υγείας και η στήριξη της υγείας συνολικά στη χώρα μας αποτελούσε μία από τις κύριες προεκλογικές δεσμεύσεις της κυβέρνησής μας. Με πολύ μεγάλη συστηματικότητα και παρά τις δυσκολίες που μπορεί να συναντούμε, υλοποιούμε αυτή τη δέσμευση. Στηριζόμαστε σε όλο το προσωπικό του Εθνικού Συστήματος Υγείας. Θέλω για ακόμα μία φορά -το κάνω κάθε φορά που επισκέπτομαι οποιαδήποτε δομή υγείας- να τους ευχαριστήσω, την καθεμία και τον καθένα ξεχωριστά, για όλη την πλάτη την οποία έβαλαν τη δύσκολη εποχή του Covid. Δεν πρέπει να τα ξεχνάμε αυτά. Και νομίζω ότι και οι ίδιες και οι ίδιοι γνωρίζουν ότι, στα πλαίσια των δημοσιονομικών δυνατοτήτων, η κυβέρνηση αυτή θα εξακολουθεί να στηρίζει τους γιατρούς μας, τους νοσηλευτές μας, το προσωπικό μας, όπως παραδείγματος χάρη ήδη κάναμε με την αύξηση των επιδομάτων που δίνουμε για τις εφημερίες». Στο πλαίσιο των εργασιών στο «Μεταξά» θα γίνει καθολική ανακαίνιση του έκτου και του έβδομου ορόφου, αλλά και του επιπέδου -1, όπου χωροθετείται η Μονάδα Ακτινοθεραπειών. Μεταξύ άλλων, θα ανακατασκευαστούν ή θα αντικατασταθούν δάπεδα, η υποδομή των θαλάμων ασθενών, λουτρά, κουζίνες, ο φωτισμός, συστήματα πυρασφάλειας και κλήσης νοσηλευτών και ηλεκτρικές εγκαταστάσεις. Από την πλευρά του ο Υπουργός Υγείας Άδωνις Γεωργιάδης ανέφερε: «Η κυβέρνηση του Κυριάκου Μητσοτάκη υλοποιεί αυτή τη στιγμή το μεγαλύτερο πρόγραμμα ενός νέου Εθνικού Συστήματος Υγείας, που εκτείνεται στη μεγαλύτερη κτιριακή αναβάθμιση, μέσω του Ταμείου Ανάκαμψης, των νοσοκομείων της χώρας και των περισσότερων κέντρων υγείας, την αγορά καινούργιου ιατροτεχνολογικού εξοπλισμού, πάλι μέσω του Ταμείου Ανάκαμψης, την ενεργειακή αναβάθμιση των δημοσίων νοσοκομείων μέσω του ΕΣΠΑ και την υλοποίηση μεταρρυθμίσεων αλλά και πολλών χιλιάδων προσλήψεων προσωπικού που θα δώσει στον ελληνικό λαό ένα καινούργιο και πολύ καλύτερο Εθνικό Σύστημα Υγείας. Ευχαριστούμε πολύ τον Πρωθυπουργό». Ο Αναπληρωτής Υπουργός Εθνικής Οικονομίας και Οικονομικών Νίκος Παπαθανάσης σημείωσε: «Ένα από τα ορόσημα του Ταμείου Ανάκαμψης είναι η ανακαίνιση 80 νοσοκομείων και 156 κέντρων υγείας. Σήμερα, εδώ στο “Μεταξά”, παρακολουθούμε την εξέλιξη αυτής της ανακαίνισης, η οποία θα συμπληρωθεί και με μία ενεργειακή αναβάθμιση, η οποία θα χρηματοδοτηθεί από το ΕΣΠΑ 2021-2027. Συνεχίζουμε προσφέροντας καλύτερες υπηρεσίες σε όλους τους συμπολίτες μας». "
2024-03-11,33814,https://www.primeminister.gr/2024/03/11/33814,Ενημερωτικό σημείωμα για τις συναντήσεις του Πρωθυπουργού Κυριάκου Μητσοτάκη με εκπροσώπους του πρωτογενούς τομέα της Θεσσαλίας | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης συναντήθηκε σήμερα με τους εκπροσώπους των μπλόκων της Θεσσαλίας και τους θεσμικούς εκπροσώπους του πρωτογενούς τομέα. Ακολουθεί η εισαγωγική τοποθέτηση του Πρωθυπουργού: «Καταρχάς θέλω να εκφράσω την ικανοποίησή μου για το γεγονός ότι οι αγροτικές κινητοποιήσεις καθ’ όλη τη διάρκεια των προηγούμενων εβδομάδων ήταν κατά κανόνα κόσμιες. Έγινε μία μεγάλη προσπάθεια από πλευράς αγροτών να μην υπάρξει διατάραξη της οικονομικής και της κοινωνικής ζωής -και αυτό αφορά και το συλλαλητήριο το οποίο έγινε στην Αθήνα. Και νομίζω ότι μόνο έτσι θα μπορούσαν να είναι, καθώς ως επί το πλείστον συμφωνούμε ότι πολλά από τα αιτήματα των αγροτών είναι δίκαια και έχουμε κάνει μεγάλη προσπάθεια, στο βαθμό που αυτό είναι εφικτό, να μπορέσουμε να τα ικανοποιήσουμε. Έχουμε ακόμα πολλή δουλειά μπροστά μας. Ήδη, αντιλαμβάνομαι ότι στο μεσοδιάστημα από την προηγούμενή μας συνάντηση έχουν προχωρήσει οι τεχνικές συζητήσεις -και λαμβάνουμε υπόψιν και τις απόψεις των αγροτών και των κτηνοτρόφων μας- σχετικά με την επιστροφή του Ειδικού Φόρου Κατανάλωσης για το αγροτικό πετρέλαιο για το 2025. Είχαμε κάνει τη συζήτηση αυτή και την προηγούμενη φορά εντοπίζοντας μία σειρά από ενδεχόμενες στρεβλώσεις ή αδικίες. Αυτό το οποίο μας ενδιαφέρει είναι η επιστροφή να είναι όσο το δυνατόν πιο δίκαιη και πιο αποτελεσματική. Δεν θα επαναλάβω αυτά τα οποία έχουμε πει την προηγούμενη φορά για τα ζητήματα του αγροτικού ρεύματος. Ο σκοπός μας παραμένει να μπορέσουμε να δώσουμε προβλεψιμότητα σε βάθος χρόνου ώστε οι αγρότες μας και οι κτηνοτρόφοι μας να γνωρίζουν ποιο είναι το ύψος του ρεύματος που θα πληρώνουν για τις καταναλώσεις τους. Ο Υπουργός είναι εδώ για να συζητήσουμε όλα τα ζητήματα τα οποία αφορούν τις αποζημιώσεις που αφορούν τον “Daniel”. Και βέβαια, πριν από λίγο, είχαμε και μία πρώτη συνάντηση με τους αιρετούς εκπροσώπους της Θεσσαλίας καθώς και προέδρους επιμελητηρίων σχετικά με τα σημαντικά έργα υποδομής και αποκατάστασης που πρέπει να γίνουν στη Θεσσαλία. Η ολλανδική εταιρεία HVA παρουσίασε την περίληψη ενός πολύ, θα έλεγα, αναλυτικού σχεδίου παρεμβάσεων το οποίο και θα συζητηθεί στη συνέχεια και με την Περιφέρεια και με τους Δήμους και με τους εκπροσώπους φορέων, ώστε να καταλήξουμε σε έναν οδικό χάρτη, ο οποίος θα δεσμεύει την κυβέρνηση σε σχέση με αυτά τα οποία πρέπει να γίνουν από εδώ και στο εξής. Τονίζω ότι η μελέτη της HVA είναι μία επιστημονική δουλειά. Κατά συνέπεια, όποιος διαφωνεί μαζί της θα ήθελα παρακαλώ να μην την δαιμονοποιεί. Οι άνθρωποι είναι επιστήμονες, εκφράζουν τις απόψεις τους, αν και πιστεύω ότι στα πιο πολλά υπάρχει συμφωνία και ταύτιση απόψεων σχετικά με τις παρεμβάσεις οι οποίες πρέπει να γίνουν. Και βέβαια, να πω ότι έχει ξεκινήσει για τα καλά η συζήτηση για την αναδιάρθρωση της ΚΑΠ σε πολλά επίπεδα. Στο τεχνικό -θα έλεγα, γραφειοκρατικό- επίπεδο η Ελλάδα είναι η μόνη χώρα η οποία κατέθεσε στο Συμβούλιο Υπουργών αναλυτικές προτάσεις, οι οποίες νομίζω ότι θα ληφθούν πολύ σοβαρά υπόψη και από την Eπιτροπή και ενδεχομένως να καταλήξουμε και σε απόφαση του Συμβουλίου σχετικά σύντομα. Και νομίζω, βέβαια, ότι και ενόψει των ευρωεκλογών το ζήτημα της ταχύτητας της πράσινης μετάβασης, για τον τρόπο με τον οποίον αυτή θα γίνει, θα αποτελέσει κύριο πεδίο συζήτησης. Θέλω να τονίσω και να υπενθυμίσω και πάλι ότι το Ευρωπαϊκό Λαϊκό Κόμμα σε επίπεδο Ευρώπης, η ευρωπαϊκή κεντροδεξιά δηλαδή, είναι αυτή που πάντα έβαζε φρένο στους Πράσινους και στους Σοσιαλιστές, οι οποίοι επέμεναν να τρέχουμε με ρυθμούς πολύ πιο γρήγορους από αυτούς που ενδεχομένως ο ευρωπαϊκός πρωτογενής τομέας μπορούσε να διαχειριστεί. Αυτά απλά για την αποκατάσταση της τάξης σε σχέση με το πώς τοποθετείται κάθε πολιτική ομάδα σε ευρωπαϊκό επίπεδο για τα ζητήματα αυτά. Εμείς φιλοδοξούμε μετά τις ευρωεκλογές -και στο δικό μου το επίπεδο- να παίξουμε έναν πρωταγωνιστικό ρόλο στα ζητήματα της Κοινής Αγροτικής Πολιτικής. Υπάρχουν ζητήματα που τα διαχειρίζεται το Υπουργείο σε επίπεδο Υπουργείου και είναι πολύ πιθανόν τα ζητήματα αυτά να φτάσουν και σε επίπεδο Ευρωπαϊκού Συμβουλίου, αν πρέπει να ληφθούν πιο δραστικές αποφάσεις που να απαιτούν τη σύμφωνη γνώμη αρχηγών κρατών και κυβερνήσεων». Η κυβέρνηση εκπροσωπήθηκε από τον Υπουργό Υποδομών Χρήστο Σταϊκούρα, τον Υπουργό Αγροτικής Ανάπτυξης και Τροφίμων Λευτέρη Αυγενάκη, τους Υπουργούς Επικρατείας Μάκη Βορίδη και Άκη Σκέρτσο, τον Υφυπουργό Εθνικής Οικονομίας και Οικονομικών Θάνο Πετραλιά, τον Υφυπουργό Κλιματικής Κρίσης και Πολιτικής Προστασίας Χρήστο Τριαντόπουλο, τον Υφυπουργό παρά τω Πρωθυπουργώ Γιάννη Μπρατάκο, τον Υφυπουργό παρά τω Πρωθυπουργώ και Κυβερνητικό Εκπρόσωπο Παύλο Μαρινάκη και τον Γενικό Γραμματέα Αγροτικής Ανάπτυξης και Τροφίμων Γιώργο Στρατάκο. Συμμετείχαν επίσης ο Πρόεδρος του ΕΛΓΑ Ανδρέας Λυκουρέντζος και ο Πρόεδρος του ΟΠΕΚΕΠΕ Κυριάκος Μπαμπασίδης. "
2024-03-11,33811,https://www.primeminister.gr/2024/03/11/33811,Συνάντηση του Πρωθυπουργού Κυριάκου Μητσοτάκη με τους εκπροσώπους των θεσμικών φορέων της Θεσσαλίας | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης συναντήθηκε στο Μέγαρο Μαξίμου με τους εκπροσώπους των θεσμικών φορέων της Θεσσαλίας. Ακολουθεί η τοποθέτηση του Πρωθυπουργού κατά την έναρξη της συνάντησης: «Καλή σας μέρα, κύριε Περιφερειάρχα, κύριοι Δήμαρχοι. Καλώς ήρθατε στο Μέγαρο Μαξίμου για τη σημερινή -θα έλεγα, πολυαναμενόμενη- συνάντηση και παρουσίαση του master plan το οποίο όπως γνωρίζετε έχει συντάξει η ολλανδική εταιρεία HVA και θα παρουσιάσει ο Διευθύνων Σύμβουλος, Μίλτος Γκουζούρης. Ένα master plan το οποίο ξεπερνά τις 400 σελίδες και το οποίο θα έλεγα ότι αποτελεί ίσως την πρώτη ολιστική προσπάθεια διαχείρισης του προβλήματος των υδάτινων πόρων της Θεσσαλίας και το οποίο ακουμπά και μια σειρά από σημαντικούς τομείς, όπως την ανάγκη για έναν πιο ολοκληρωμένο σχεδιασμό των έργων υποδομής στη Θεσσαλία, τον τρόπο με τον οποίο θα γίνεται η ολιστική διαχείριση των υδάτινων πόρων, τις επιπτώσεις που προφανώς όλο αυτό θα έχει στην αγροτική παραγωγή και στον πρωτογενή τομέα. Θέλω να τονίσω ότι για τη σύνταξη αυτού του master plan δούλεψαν παραπάνω από 40 επιστήμονες, από οκτώ διαφορετικές ειδικότητες: υδρολόγοι μηχανικοί, μηχανολόγοι, τοπογράφοι, γεωπόνοι, οικονομολόγοι. Αφιέρωσαν παραπάνω από 15 χιλιάδες ώρες για να «ακτινογραφήσουν» τις πληγείσες περιοχές και να προτείνουν βέλτιστες λύσεις. Εξάλλου, γνωρίζετε πολύ καλά ότι αυτή είναι μία δουλειά η οποία έγινε στο πεδίο, δεν είναι μία δουλειά η οποία έγινε σε κάποιο γραφείο, και νομίζω ότι σχεδόν όλοι από εσάς είχατε μία επικοινωνία με τον Μίλτο και με το επιτελείο του. Θα ήθελα η σημερινή συνάντηση να είναι η πρώτη ευκαιρία παρουσίασης στους θεσμικούς φορείς της Θεσσαλίας των συμπερασμάτων αυτής της μελέτης. Μία μελέτη την οποία θα πρέπει να δούμε μέσα από το πρίσμα του επιστημονικού χαρακτήρα που τη διέπει. Δεν είναι, προφανώς, ένα θέσφατο, αλλά νομίζω ότι δίνει πολύ σαφείς κατευθύνσεις. Και θα ήταν ευχής έργον αν μπορούσαμε πράγματι να συμφωνήσουμε -από τη στιγμή που η μελέτη θα τύχει και της σχετικής επεξεργασίας και από τα Υπουργεία- ότι αποτελεί πράγματι έναν οδικό χάρτη στον οποίο μπορούμε να συμφωνήσουμε, έτσι ώστε να μπορούμε να έχουμε την καλύτερη δυνατή συνεργασία η κυβέρνηση, η αυτοδιοίκηση Β΄ και Α΄ βαθμού και όλοι οι τοπικοί φορείς οι οποίοι εμπλέκονται στα ζητήματα αυτά. Ώστε να μπορέσουμε πράγματι να κάνουμε μια δραστική παρέμβαση στα προβλήματα της Θεσσαλίας και να μετατρέψουμε αυτό που ήταν μία μεγάλη καταστροφή για τη Θεσσαλία σε μία ευκαιρία ουσιαστικής αναδιάρθρωσής του τρόπου με τον οποίον αντιμετωπίζουμε τα ζητήματα αυτά. Θα ήθελα εξαρχής να αναφερθώ στη διάσταση την οποία δίνει η μελέτη για το ζήτημα των υπόγειων υδάτινων πόρων της Θεσσαλίας. Δεν έπρεπε να περιμένουμε τον “Daniel” για να αντιληφθούμε το γεγονός ότι οι υδάτινοι πόροι της Θεσσαλίας βαίνουν προς εξάντληση. Αυτό δεν σημαίνει σε καμία περίπτωση -επειδή είδα και τις δηλώσεις του κ. Περιφερειάρχη- ότι πρέπει αύριο να εγκαταλείψουμε το βαμβάκι και να πάμε σε δραστικές παρεμβάσεις αναδιάρθρωσης των καλλιεργειών στη Θεσσαλία. Δεν προτείνει εξάλλου κάτι τέτοιο ούτε η μελέτη και θα ήταν πολύ άδικο από όλη αυτήν την αναλυτική δουλειά που έχει γίνει, να εστιάσουμε την προσοχή μας μόνο σε αυτήν τη διάσταση. Ξεκαθαρίζω, λοιπόν, εξ αρχής ότι δεν τίθεται κάποιο τέτοιο ζήτημα. Από την άλλη, θα πρέπει να αναλάβουμε όλοι τις ευθύνες μας -μεσοπρόθεσμα, μακροπρόθεσμα-, να μη βρεθούμε στη δυσάρεστη ή τραγική κατάσταση σε κάποια χρόνια από τώρα -10, 15, 20, δεν το γνωρίζουμε, ούτε οι επιστήμονες μπορούν να μας το υποδείξουν- η ζημιά η οποία θα έχει γίνει στη Θεσσαλία από την εξάντληση των υπόγειων υδάτινων πόρων να είναι μη αναστρέψιμη. Σε αυτό έχουμε όλοι μία ευθύνη να τοποθετηθούμε με απόλυτη σαφήνεια. Σταματώ εδώ. Θα ήθελα να οργανώσουμε τη συζήτηση ως εξής: θα κάνει ο Μίλτος την παρουσίαση και στη συνέχεια θα δώσω καταρχάς το λόγο στον Περιφερειάρχη και στους Δημάρχους που θέλουν να τοποθετηθούν. Όπως καταλαβαίνετε, θα έχουμε μια δυσκολία αν τοποθετηθείτε όλοι, οπότε θα ήθελα, αν αισθάνεστε ότι έχετε καλυφθεί από αυτά τα οποία έχουν ειπωθεί, να κάνουμε μία όσο το δυνατόν πιο ορθολογική διαχείριση του χρόνου μας. Και βέβαια να πω εξ αρχής ότι αυτή είναι η πρώτη από πολλές άλλες συναντήσεις που θα έχουμε, καθώς η δύσκολη δουλειά θα έλεγα ότι τώρα ξεκινά». Στη σύσκεψη έλαβαν μέρος εκ μέρους της κυβέρνησης ο Υπουργός Υποδομών Χρήστος Σταϊκούρας, ο Υπουργός Αγροτικής Ανάπτυξης και Τροφίμων Λευτέρης Αυγενάκης, οι Υπουργοί Επικρατείας Σταύρος Παπασταύρου και Άκης Σκέρτσος, ο Υφυπουργός Υποδομών και Μεταφορών, Νίκος Ταχιάος, ο Υφυπουργός Κλιματικής Κρίσης και Πολιτικής Προστασίας Χρήστος Τριαντόπουλος, ο Υφυπουργός παρά τω Πρωθυπουργώ Γιάννης Μπρατάκος και o Υφυπουργός παρά τω Πρωθυπουργώ και Κυβερνητικός Εκπρόσωπος, Παύλος Μαρινάκης. Από τους θεσμικούς φορείς της Θεσσαλίας συμμετείχαν ο Περιφερειάρχης Θεσσαλίας Δημήτρης Κουρέτας, ο Δήμαρχος Αγιάς Αντώνης Γκουντάρας, ο Δήμαρχος Αλμυρού Δημήτρης Εσερίδης, ο Δήμαρχος Αργιθέας Ανδρέας Στεργίου, ο Δήμαρχος Βόλου Αχιλλέας Μπέος, ο Δήμαρχος Ελασσόνας Νίκος Γάτσας, ο Δήμαρχος Ζαγοράς-Μουρεσίου Κώστας Καραγεωργίου, ο Δήμαρχος Μετεώρων Λευτέρης Αβραμόπουλος, ο Δήμαρχος Καρδίτσας Βασίλης Τσιάκος, ο Δήμαρχος Κιλελέρ Θανάσης Νασιακόπουλος, ο Δήμαρχος Λαρισαίων Θανάσης Μαμάκος, ο Δήμαρχος Πλαστήρα Παναγιώτης Νάνος, ο Δήμαρχος Μουζακίου Θεοφάνης Στάθης, ο Δήμαρχος Νοτίου Πηλίου Μιχάλης Μιτζικός, ο Δήμαρχος Παλαμά Σωκράτης Δασκαλόπουλος, ο Δήμαρχος Πύλης Κώστας Μαράβας, ο Δήμαρχος Ρήγα Φεραίου Δημήτρης Νασίκας, ο Δήμαρχος Σοφάδων Δημοσθένης Κατσής, ο Δήμαρχος Τεμπών Γιώργος Μανώλης, o Δήμαρχος Τρικκαίων Νίκος Σακκάς, ο Δήμαρχος Τυρνάβου Στέλιος Τσικριτσής, ο Δήμαρχος Φαρκαδόνας Σπύρος Αγναντής, ο Δήμαρχος Φαρσάλων Μάκης Εσκίογλου, ο Πρόεδρος του ΤΟΕΒ Ταυρωπού Θανάσης Μαρκινός, ο Πρόεδρος του Επιμελητηρίου Τρικάλων Βασίλης Γιαγιάκος, ο Πρόεδρος του Επιμελητηρίου Λάρισας Σωτήρης Γιαννακόπουλος, ο Γραμματέας του Επιμελητηρίου Μαγνησίας Βασίλης Ζαχίλας και ο Υπεύθυνος Επιχειρηματικότητας και Ανάπτυξης του Επιμελητηρίου Καρδίτσας, Κώστας Στεργούλης. Από την εταιρεία HVA έλαβε μέρος ο Διευθύνων Σύμβουλος, Μίλτος Γκουζούρης. "
2024-03-06,33779,https://www.primeminister.gr/2024/03/06/33779,Δηλώσεις του Πρωθυπουργού Κυριάκου Μητσοτάκη σε κοινή συνέντευξη Τύπου με τον Πρόεδρο της Ουκρανίας Volodymyr Zelenskyy στην Οδησσό | Ο Πρωθυπουργός της Ελληνικής Δημοκρατίας,"Κυριάκος Μητσοτάκης: Αξιότιμε κύριε Πρόεδρε, φίλε Volodymyr, ευχαριστώ και εκ μέρους της αντιπροσωπείας μας γι΄ αυτήν την πολύ ζεστή υποδοχή. Θα ξεκινήσω εκφράζοντας τα ειλικρινή μου συλλυπητήρια για τον αποτρόπαιο βομβαρδισμό της 2ας Μαρτίου κατά αστικών συγκροτημάτων εδώ στην Οδησσό. Τον αποτροπιασμό μας για τις ενέργειες της Ρωσίας κατά της χώρας σας τον έχουμε εκφράσει πολλές φορές, αλλά δεν θα σταματήσει ποτέ να μας προκαλεί οδύνη τέτοιος βαθμός βιαιότητας και βαρβαρότητας, που οδηγεί στον θάνατο αμάχους, μικρά παιδιά, ακόμα και βρέφη. Περιηγηθήκαμε σήμερα εδώ στην Οδησσό, επισκεφθήκαμε τον τόπο της ρωσικής επίθεσης και μου εντυπώθηκε ξεκάθαρα από τη μία η εικόνα της καταστροφής που έχετε υποστεί αλλά από την άλλη και η εικόνα της ανθεκτικότητας και της γενναιότητας του ουκρανικού λαού. Και είμαι διπλά συγκινημένος που βρίσκομαι σήμερα σε αυτήν την πόλη-μνημείο του παγκόσμιου πολιτισμού. Εδώ όπου η Φιλική Εταιρεία άναψε την φλόγα της Ανεξαρτησίας της Ελλάδας, με το σύνθημα «Ελευθερία ή Θάνατος», αλλά και στον τόπο-σύμβολο όπου αντιστέκεται ο ουκρανικός λαός παλεύοντας για τη δική του ελευθερία. Μαζί με την Μαριούπολη, άλλωστε, η Οδησσός υπήρξε επί πολλούς αιώνες ζωτικός κόμβος του Ελληνισμού στις ακτές του Εύξεινου Πόντου. Και είχα την ιδιαίτερη χαρά πριν από λίγο να συναντήσω εκπροσώπους της ελληνικής ομογένειας, που αποτελούν τη ζωντανή συνέχεια της μακραίωνης αυτής σύνδεσης μεταξύ των δύο χωρών μας. Και καθώς στις μέρες μας η πόλη αποτυπώνει τον αγώνα κατά της ρωσικής εισβολής και κατοχής, κάνει διπλούς τους δεσμούς που ενώνουν τα κράτη, τις κοινωνίες, αλλά και την κοινή ιστορική μας διαδρομή. Η παρουσία μου εδώ αντανακλά, πιστεύω, τον σεβασμό όλου του ελεύθερου κόσμου προς τον ηρωικό λαό σας. Ταυτόχρονα, υπογραμμίζει τη δέσμευση της πατρίδας μου, της Ελλάδας, να παραμείνει στο πλευρό σας. Συμπαραστάτης στη δίκαιη προσπάθεια να υπερασπιστείτε το έδαφός σας, την εθνική σας κυριαρχία, αλλά και την αξιοπρέπεια των δεκάδων εκατομμυρίων πολιτών της Ουκρανίας. Είναι μία στάση αρχής, την οποία τηρήσαμε με συνέπεια από την πρώτη στιγμή, τόσο διμερώς, όσο και στο πλαίσιο της Ευρωπαϊκής Ένωσης και των Ηνωμένων Εθνών. Γιατί τον 21ο αιώνα κανείς πόλεμος δεν μπορεί να ματώνει την καρδιά της Ευρώπης. Ούτε να παραβιάζει με βία το Διεθνές Δίκαιο και κυρίως τα καθορισμένα σύνορα και την εδαφική ακεραιότητα μίας ανεξάρτητης χώρας. Γνωρίζετε καλά, αγαπητέ Volodymyr, ότι η χώρα μου υπερασπίζεται διαχρονικά την ειρήνη, απορρίπτοντας τον όποιο ανιστόρητο αναθεωρητισμό. Πολύ περισσότερο καθώς και η ίδια έχει στο παρελθόν βρεθεί αντιμέτωπη με επιθετικότητα. Και σε καιρούς που ο αυταρχισμός και ο δεσποτισμός αποτελούν μαύρες κηλίδες στο χάρτη και στον πολιτισμό μας. Δεν χρειάζεται, λοιπόν, καμία άλλη ερμηνεία η συμμετοχή της Ελλάδας στην αμυντική συνδρομή της Ευρώπης στην Ουκρανία. Όπως και στην πολύπλευρη προσπάθεια που κάνει η χώρα σας για να αντέξει και να ανασυγκροτηθεί εν μέσω μαχών, εν μέσω βομβαρδισμών που κρατούν ήδη δύο χρόνια. Είναι μια βοήθεια για την οποία η Ευρωπαϊκή Ένωση έχει διαθέσει κοντά στα 100 δισεκατομμύρια ευρώ και η Ελλάδα υπήρξε πρωταγωνίστρια στην πρόσφατη απόφαση του Ευρωπαϊκού Συμβουλίου -πάρθηκε με κάποιες δυσκολίες και καθυστερήσεις- για την εκταμίευση ενός πρόσθετου ποσού, ύψους 50 δισ. ευρώ, για την οικονομική στήριξη της Ουκρανίας για τα επόμενα τέσσερα χρόνια. Γιατί σωστά είπε ο κ. Πρόεδρος ότι η Ουκρανία χρειάζεται προβλεψιμότητα, όχι απλά βραχυπρόθεσμη, αλλά και μεσοπρόθεσμη. Και πριν από ένα μήνα μάλιστα οργανώσαμε στην Αθήνα, μαζί με την Ευρωπαϊκή Τράπεζα Επενδύσεων, το ειδικό Συνέδριο για την Ανασυγκρότηση της Ουκρανίας, με συμμετοχή δεκάδων επιχειρήσεων. Ενώ τα λιμάνια μας, και κυρίως αυτό της Αλεξανδρούπολης έχει πλέον εξελιχθεί σε έναν βασικό κόμβο για τις διεθνείς μεταφορές, από αλλά και προς τη δοκιμαζόμενη χώρα σας. Και φυσικά η Οδησσός αποτελεί μία περιοχή πρώτης προτεραιότητας και στην οποία θέλουμε να επικεντρώσουμε τα ελληνικά προγράμματα ανασυγκρότησης. Κύριε Πρόεδρε, στηρίζουμε την ευρωπαϊκή και την ευρωατλαντική προοπτική σας, πιστεύοντας ότι οι προϋποθέσεις τους θα αποτελέσουν τελικά ένα κέρδος για όλους τους Ουκρανούς. Είναι κάτι το οποίο επιβεβαιώνει και η εμπειρία όλων των κρατών-μελών της Ευρώπης. Γι’ αυτό και οι δικές σας ταχύτητες προς τις ευρωπαϊκές δομές θα πρέπει τώρα να αυξηθούν. Και γνωρίζετε τέλος, κ. Πρόεδρε, πως έχουμε ταχθεί υπέρ της «Φόρμουλας για την Ειρήνη», αυτού του ειρηνευτικού σχεδίου των δέκα σημείων το οποίο έχετε εκπονήσει και θα είμαστε και εμείς παρόντες στην επικείμενη σύνοδο κορυφής για την ειρήνη, όχι μόνο γιατί δεν πρέπει να σβήσει η ελπίδα της ειρήνης στην Ουκρανία, αλλά γιατί η Ελλάδα και ο κόσμος την έχουμε ανάγκη. Φίλε Volodymyr, ευχαριστώ και πάλι για τη φιλοξενία. Η Ελλάδα θα εξακολουθεί να στηρίζει την Ουκρανία σε αυτόν τον δίκαιο αγώνα για την προάσπιση της εθνικής της ακεραιότητας. Και το ότι είμαι προσωπικά εδώ στην Οδησσό τώρα, σημαίνει ότι ο Ελληνισμός θα είναι πάντα εδώ, όπως εξάλλου το θέλει η κοινή μας ιστορία. Ερώτηση: Βρισκόμαστε πλέον δύο χρόνια μετά τη ρωσική εισβολή και αυτό που διαπιστώνεται είναι ένα είδος κόπωσης του ουκρανικού λαού αλλά και κόπωσης, αν μου επιτρέπετε, της ευρωπαϊκής κοινής γνώμης. Ενώ ο πόλεμος συνεχίζεται, έχουμε και πολιτικές ηγεσίες οι οποίες ζυγίζουν το πολιτικό κόστος της στήριξης της Ουκρανίας υπό τον φόβο της ανόδου ακραίων δυνάμεων. Ήθελα να σας ρωτήσω, πόσο σας προβληματίζει αυτή η ατμόσφαιρα και αν είχατε την ευκαιρία να απευθυνθείτε στους σκεπτικιστές τι ακριβώς θα λέγατε. Και, κ. Μητσοτάκη, γιατί επισκέπτεστε σήμερα την Οδησσό και όχι το Κίεβο; Σας ευχαριστώ. Κυριάκος Μητσοτάκης: Επισκέπτομαι την Οδησσό και όχι το Κίεβο, σε συνεννόηση με τον Πρόεδρο Zelenskyy, όχι μόνο για να βρεθώ και να ζήσω ο ίδιος την εμπειρία τού να βρίσκεσαι στην πρώτη γραμμή αυτού του πολέμου, αλλά και γιατί, όπως είπα, η Οδησσός είναι ταυτισμένη στη συνείδηση της πατρίδας μας με τον αγώνα για ανεξαρτησία, με την Ελληνική Επανάσταση, καθώς εδώ συγκροτήθηκε η Φιλική Εταιρεία και δρομολογήθηκαν οι εξελίξεις που οδήγησαν τελικά στην ανεξαρτησία της πατρίδας μου. Βρίσκομαι όμως εδώ για ένα λόγο ακόμα: για να καταδείξω και την οικονομικά πολύ μεγάλη σημασία της Οδησσού ως το βασικό λιμάνι των ουκρανικών εξαγωγών προς την Ευρώπη και προς τον κόσμο. Είναι εξαιρετικά σημαντικό να διατηρηθεί ανοιχτός αυτός ο δίαυλος της ναυσιπλοΐας για να μπορεί η Ουκρανία να εξάγει τα προϊόντα της, έτσι ώστε να μπορεί να έχει και πρόσθετα έσοδα και με αυτό τον τρόπο να στηρίζεται και η οικονομία της, η οποία προφανώς δοκιμάζεται από αυτόν τον διετή πόλεμο. Τέλος, στο πρώτο σας ερώτημα θα σας απαντούσα ότι ο πόλεμος αυτός μας αφορά όλους, αφορά όλους τους Ευρωπαίους. Πριν από δύο χρόνια έγινε το αδιανόητο: ξεκίνησε ένας πόλεμος ουσιαστικά στην καρδιά της Ευρώπης. Από μία επιθετική δύναμη η οποία αμφισβήτησε το Διεθνές Δίκαιο και παραβίασε με την χρήση των όπλων τα αναγνωρισμένα σύνορα μιας άλλης χώρας. Δεν μπορούμε, λοιπόν, ούτε να στεκόμαστε σιωπηλοί ούτε να παραμένουμε ουδέτεροι σε αυτόν τον αγώνα που δίνει η Ουκρανία για την υπεράσπιση του πυρήνα των ευρωπαϊκών αξιών. Και γι’ αυτό και η Ευρώπη συνολικά, παρέμεινε και παραμένει -και θέλω να διαβεβαιώσω τον Πρόεδρο Zelenskyy σε αυτό- ενωμένη στον αγώνα που δίνει για να στηρίζει την Ουκρανία στο νόμιμο δικαίωμα της άμυνας απέναντι στη ρωσική εισβολή. Και γι’ αυτό και κάθε χώρα κάνει το καλύτερο που μπορεί -συμπεριλαμβάνεται και η Ελλάδα σε αυτό-, αναγνωρίζοντας τις ανάγκες της Ουκρανίας και τις δικές μας δυνατότητες, έτσι ώστε με σταθερό τρόπο να μπορούμε να ενισχύουμε την Ουκρανία με εκείνο το αμυντικό υλικό το οποίο έχει τόσο πολύ ανάγκη. Ερώτηση: (στα ουκρανικά) Κυριάκος Μητσοτάκης: Ήμασταν στο λιμάνι της Οδησσού και ο Πρόεδρος Zelenskyy και το επιτελείο του μας έκαναν μία ξενάγηση, εξηγώντας μας από τη μία τη σημασία του λιμανιού για τις εξαγωγές της Ουκρανίας και από την άλλη δείχνοντάς μας τις σημαντικές ζημιές τις οποίες έχει υποστεί αυτή η κρίσιμη υποδομή, όταν ακούσαμε κάποιες σειρήνες. Kαι λίγο μετά, καθώς μπαίναμε στα αυτοκίνητά μας, ακούσαμε και μία μεγάλη έκρηξη. Νομίζω ότι αυτό για εμάς είναι η καλύτερη, ζωντανότερη υπενθύμιση ότι εδώ γίνεται πραγματικός πόλεμος. Κάθε μέρα γίνεται πόλεμος, ο οποίος δεν επηρεάζει μόνο το μέτωπο, τους στρατιώτες, επηρεάζει αθώους συμπολίτες μας. Επηρεάζει, οπως βλέπετε εδώ. Καταστρέφονται πολιτιστικά μνημεία τεράστιας αξίας. Και νομίζω ότι αυτός είναι και ένας λόγος παραπάνω που όλοι οι Ευρωπαίοι ηγέτες πρέπει να έρθουν στην Ουκρανία. Διότι είναι άλλο να βλέπει κανείς, να ακούει την περιγραφή από τα μέσα μαζικής ενημέρωσης ή από τον Πρόεδρο Zelenskyy με τον οποίο επικοινωνούμε τακτικά και είναι τελείως διαφορετικό να βιώνει κανείς την εμπειρία του πολέμου από πρώτο χέρι. "
2024-03-05,33770,https://www.primeminister.gr/2024/03/05/33770,Ενημερωτικό σημείωμα για την επίσκεψη του Πρωθυπουργού Κυριάκου Μητσοτάκη σε σούπερ μάρκετ στην Αθήνα | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης επισκέφθηκε το πρωί σούπερ μάρκετ στο κέντρο της Αθήνας. Ο Πρωθυπουργός, συνοδευόμενος από τον Υπουργό Ανάπτυξης Κώστα Σκρέκα, ενημερώθηκε για την πορεία εφαρμογής των τεσσάρων διαρθρωτικών μέτρων κατά των ανατιμήσεων που τέθηκαν σε ισχύ την 1η Μαρτίου και για τη συνδυαστική επίδρασή τους μαζί με άλλες κυβερνητικές πρωτοβουλίες, όπως η μόνιμη μείωση τιμής. Ο Κυριάκος Μητσοτάκης συνομίλησε με τους υπεύθυνους του καταστήματος για την πτώση των αρχικών τιμών σε 4.000 και πλέον βασικά προϊόντα στους τιμοκαταλόγους των προμηθευτών που έχει παρατηρηθεί τις τελευταίες ημέρες, και για το πώς αποτυπώνεται η εξέλιξη αυτή στις τελικές τιμές στο ράφι, προς όφελος των καταναλωτών. Ο Πρωθυπουργός είχε επίσης την ευκαιρία να διαπιστώσει τα πρώτα θετικά αποτελέσματα του πλαφόν στο περιθώριο κέρδους στο βρεφικό γάλα, όπου οι τιμές έχουν μειωθεί μεταξύ 15 και 20%. Μετά την επίσκεψή του στο σούπερ μάρκετ ο Κυριάκος Μητσοτάκης έκανε την ακόλουθη δήλωση: «Είχαμε την ευκαιρία σήμερα, μαζί με τον Υπουργό, να κάνουμε μία επίσκεψη σε ένα σούπερ μάρκετ στο κέντρο της Αθήνας για να διαπιστώσουμε στην πράξη την αποδοτικότητα των πρόσφατων μέτρων που ρύθμισε η κυβέρνηση σχετικά με τη μείωση των τιμών σε μια σειρά από κωδικούς, περί τους 4.000, καταναλωτικά προϊόντα, απορρυπαντικά. Ήδη οι πολίτες μπορούν να τα βλέπουν σε χαμηλότερες τιμές στο ράφι. Προφανώς και δεν έχουμε αντιμετωπίσει το πρόβλημα της ακρίβειας. Είναι μία συνεχιζόμενη μάχη, όπως έχουμε πει πολλές φορές, αλλά πιστεύω ότι είναι ένα σημαντικό βήμα, διαρθρωτικό βήμα, το οποίο αφορά την ίδια τη λειτουργία της αγοράς, το οποίο τελικά θα έχει το προσδοκώμενο αποτέλεσμα -αυτό ελπίζουμε- με μειωμένες τιμές για τον καταναλωτή σε μια σειρά από σημαντικά προϊόντα. Να ξεχωρίσω ιδιαίτερα το βρεφικό γάλα, ένα προϊόν το οποίο μας είχε απασχολήσει πολύ. Και με την παρέμβαση την οποία κάναμε, ουσιαστικά ρυθμίζοντας το περιθώριο του κέρδους, βλέπουμε μειώσεις οι οποίες είναι μεταξύ 15% και 20%. Μειώσεις σημαντικές, ειδικά για τους νέους γονείς, καθώς οι τιμές το τελευταίο διάστημα είχαν όντως ξεφύγει. Και η προσπάθεια προφανώς συνεχίζεται. Ευχαριστώ πολύ». "
2024-02-29,33762,https://www.primeminister.gr/2024/02/29/33762,Εισαγωγική τοποθέτηση του Πρωθυπουργού Κυριάκου Μητσοτάκη στη συνεδρίαση του Υπουργικού Συμβουλίου | Ο Πρωθυπουργός της Ελληνικής Δημοκρατίας,"Κυρίες και κύριοι συνάδελφοι, η προσπάθεια για τη βελτίωση της καθημερινότητας διατρέχει και τα θέματα της σημερινής μας συνεδρίασης: αντιμετώπιση της ακρίβειας και μέτρα για την υποστήριξη των αγροτικών μας προϊόντων, αναβάθμιση της δημόσιας υγείας και βέβαια θέματα ασφάλειας μέσα και έξω από τα σύνορά μας. Αυτές άλλωστε -το έχουμε πει πολλές φορές- είναι και οι τρεις κεντρικές προτεραιότητες της κυβέρνησης, προφανώς όχι μόνο στο νομοθετικό πεδίο, αλλά και στην πρακτική εφαρμογή του έργου μας στη διάρκεια ολόκληρης της τετραετίας. Όπως ξέρετε, εξελίσσεται ήδη εδώ και αρκετούς μήνες μία διαρκής παρέμβαση για να έχουμε ακόμα πιο προσιτές τιμές στο ράφι, καθώς ο πληθωρισμός δείχνει να αντιστέκεται, ειδικά σε κάποια συγκεκριμένα είδη. Όπως ξέρετε, έχουμε ήδη θέσει όριο στο κέρδος των εταιρειών στο βρεφικό γάλα, όπου οι αυξήσεις πράγματι ήταν μεγάλες και, θα έλεγα, συχνά αδικαιολόγητες. Ταυτόχρονα, περιορίζουμε κατά 30% τις παροχές των προμηθευτών προς τα σούπερ μάρκετ, ώστε η διαφορά αυτή να μπορεί να μετακυληθεί και ως όφελος προς τον καταναλωτή. Τα αποτελέσματα αυτών των νέων παρεμβάσεων θα φανούν σταδιακά, καθώς πρόκειται για μία βαθιά, διαρθρωτική παρέμβαση στον τρόπο λειτουργίας της αγοράς. Τα πρώτα μηνύματα, όμως, είναι ενθαρρυντικά και προσδοκούμε οι αρχικές τιμές -το τονίζω- σε παραπάνω από 1.500 προϊόντα από τις αρχές Μαρτίου να είναι μειωμένες. Και προφανώς επί αυτών των αρχικών τιμών θα καθορίζονται και οι τελικές. Έτσι, συνεχίζουμε τη διπλή μας μάχη για τη στήριξη του διαθέσιμου εισοδήματος. Aπό τη μία πλευρά, μόνιμες αυξήσεις σε μισθούς και σε συντάξεις. Στο επόμενο Υπουργικό Συμβούλιο, του μήνα Μαρτίου, θα αποφασίσουμε και την οριστική αύξηση για τον κατώτατο μισθό για το έτος 2024, ο οποίος θα τεθεί σε εφαρμογή από την 1η Απριλίου. Και βέβαια, αυτές οι μόνιμες παρεμβάσεις στήριξης του διαθέσιμου εισοδήματος και των ονομαστικών μισθών είναι η πιο, θα έλεγα, αποτελεσματική απάντηση απέναντι στο κύμα ακρίβειας το οποίο μας ταλανίζει εδώ και μία διετία. Αλλά, βέβαια, το έχουμε πει πολλές φορές, χρειαζόμαστε και στοχευμένα μέτρα τα οποία απαντούν σε επίκαιρες ανάγκες. Γι’ αυτό και δεν υποτιμούμε διαχρονικές στρεβλώσεις στον τρόπο λειτουργίας της αγοράς. Οι παρεμβάσεις μας σε αυτό το επίπεδο είναι πράγματι διαχρονικές και πιστεύω ότι θα έχουμε σύντομα πολύ ενθαρρυντικά αποτελέσματα. Θα μας παρουσιάσει στη συνέχεια ο Υπουργός Ανάπτυξης τον συνολικό μας προγραμματισμό στον τομέα αυτό, ο οποίος βέβαια συνοδεύεται και από την περαιτέρω ενίσχυση των ελεγκτικών μηχανισμών. Θυμίζω ότι μέχρι στιγμής έχουν γίνει παραπάνω από 20.000 έλεγχοι, έχουμε επιβάλει και εισπράξει πρόστιμα ύψους 12 εκατομμυρίων. Και βέβαια, θα συζητήσουμε και τη νομοθετική πρωτοβουλία του Υπουργείου Αγροτικής Ανάπτυξης σε δύο κρίσιμους τομείς: την προστασία και ανάδειξη προϊόντων με ονομασίες προέλευσης και γεωγραφικές ενδείξεις, δηλαδή η «ατμομηχανή» των ποιοτικών και εξαγώγιμων προϊόντων του πρωτογενούς τομέα, με επιδίωξη να διασφαλίσουμε ποιότητα και αξιοπιστία, τόσο εντός όσο και εκτός της χώρας. Και, βέβαια, την περαιτέρω αυστηροποίηση του πλαισίου για την αντιμετώπιση της μάστιγας των ελληνοποιήσεων. Στο μέτωπο αυτό, που πέρα από τις παρεμβάσεις που έχουν ήδη γίνει σε προϊόντα όπως το γάλα και η φέτα, θα έχουμε και νέα κλιμάκια, με ελέγχους στο λάδι, στο μέλι και στα οπωροκηπευτικά. Βέβαια, είναι μία συνέχεια όσων έχουμε ήδη ανακοινώσει για τη στήριξη των αγροτών μας, που δεν είναι και λίγα: η επιστροφή του Ειδικού Φόρου Κατανάλωσης για το 2024 και η δέσμευσή μας για έναν πιο δίκαιο τρόπο επιστροφής του φόρου από το 2025. Και βέβαια, τις σημαντικές -να το τονίσω αυτό- εκπτώσεις στο ρεύμα, με μόνιμες σταθερές τιμές για μεγάλο χρονικό διάστημα, το οποίο απαιτεί και μια προνομιακή χρήση Ανανεώσιμων Πηγών Ενέργειας ώστε να υποστηρίξουν ακριβώς τους παρόχους που θα δώσουν αυτές τις μεγάλες εκπτώσεις. Όλα αυτά μειώνουν ουσιαστικά το κόστος παραγωγής, αλλά προφανώς δεν σταματάμε εκεί. Στις Βρυξέλλες έχουν ήδη κατατεθεί 19 ελληνικές προτάσεις βελτίωσης της Κοινής Αγροτικής Πολιτικής, τεχνικού χαρακτήρα, σημαντικές όμως, πολύ σημαντικές για τους αγρότες και τους κτηνοτρόφους μας. Είναι προτάσεις που υιοθετήθηκαν από το Ευρωπαϊκό Λαϊκό Κόμμα. Καθώς μπαίνουμε πια και στην τελική ευθεία προς τις ευρωεκλογές είναι πολύ σημαντικό τα ζητήματα της αναδιάρθρωσης της Κοινής Αγροτικής Πολιτικής να αναδεικνύονται από το κόμμα μας και να σκεφτούν και οι αγρότες και οι κτηνοτρόφοι μας ποιοι είναι αυτοί που την επόμενη μέρα θα μπορούν στις Βρυξέλλες να διεκδικήσουν και να αγωνιστούν για τα δίκαια αιτήματά τους. Και βέβαια, έχω δεσμευτεί ότι θα βρεθώ σύντομα στη Θεσσαλία, για να συναντήσουμε ειδικά τους Θεσσαλούς παραγωγούς, να δούμε τι παραπάνω και πόσο πιο γρήγορα μπορούμε να κινηθούμε στα ζητήματα των αποζημιώσεων αλλά και των αποκαταστάσεων μετά τη θεομηνία του «Daniel». Να εξετάσουμε τη μελέτη, βέβαια, των Ολλανδών εμπειρογνωμόνων η οποία θα μας παρουσιαστεί την επόμενη εβδομάδα για τη συνολική ανασυγκρότηση της Περιφέρειας. Στον τομέα της Υγείας, γίνονται πολλά πράγματα. Νομίζω ότι μπορούμε να βάλουμε έναν τίτλο ότι «το ΕΣΥ αλλάζει». Και αλλάζει σε πολλά διαφορετικά επίπεδα: προχωρούν ανακαινίσεις νοσοκομείων και κέντρων υγείας με μεγάλη ταχύτητα, και στο Λεκανοπέδιο και στη Θεσσαλονίκη και στην περιφέρεια, ξεκινούν τα απογευματινά χειρουργεία, μια σημαντική και τολμηρή παρέμβαση που θέλω να θυμίσω σε αυτούς οι οποίοι αντιδρούν σήμερα ότι συζητήθηκε για πρώτη φορά -και θεσμοθετήθηκε ουσιαστικά, χωρίς ποτέ να εφαρμοστεί- πριν από 20 και πλέον χρόνια. Ο Υπουργός θα παρουσιάσει και μια νέα δέσμη ενεργειών για κάλυψη κενών που ήδη υπάρχουν, περαιτέρω εξορθολογισμό της φαρμακευτικής δαπάνης, κάτι το οποίο πάντα μας απασχολεί ιδιαίτερα, διεύρυνση της δυνατότητας τώρα των γιατρών του ΕΣΥ να ασκούν ιδιωτικό έργο. Και βέβαια, να σταθώ ιδιαίτερα στις προληπτικές εξετάσεις, στη διεύρυνσή τους. Νομίζω ότι αυτή είναι μία μεγάλη κατάκτηση πια του συστήματος υγείας, η έμφαση που δίνουμε στην πρόληψη και στη δημόσια υγεία. Σε αυτόν τον τομέα θέλουμε να δώσουμε πολύ μεγάλη προτεραιότητα. Και βέβαια, ο Υπουργός Εθνικής Άμυνας θα μας παρουσιάσει ένα πολύ ενδιαφέρον, καινοτόμο, τολμώ να πω, νομοσχέδιο. Δεν συνδέουμε συχνά τις Ένοπλες Δυνάμεις με την καινοτομία, αλλά έχει έρθει η ώρα να το κάνουμε. Νομίζω ότι πια συντονίζουμε τις Ένοπλες Δυνάμεις με τις απαιτήσεις των καιρών: την εφαρμογή της τεχνολογίας, τα θέματα της κυβερνοασφάλειας. Προτάσεις που ενδεχομένως θα πρέπει να είχαν υλοποιηθεί εδώ και καιρό, όπως η σύσταση ενός Κοινού Σώματος Πληροφορικής, μαζί με το Ελληνικό Κέντρο Αμυντικής Καινοτομίας, διασύνδεση με άλλους φορείς του εξωτερικού. Ο Υπουργός ήταν πολύ πρόσφατα στη Φινλανδία, που είναι μία χώρα-υπόδειγμα ως προς τον τρόπο με τον οποίο διαχειρίζεται την υποχρεωτική στρατιωτική θητεία, και τι μπορούμε να κάνουμε και εμείς για να ενισχύσουμε την εμπειρία της θητείας και να δώσουμε στα νέα παιδιά περισσότερες δεξιότητες, αλλά και πώς θα είναι και πιο χρήσιμοι για τις Ένοπλες Δυνάμεις. Και βέβαια, την ίδρυση νέου Τμήματος Πληροφορικής στη Στρατιωτική Σχολή των Αξιωματικών Σωμάτων. Θέλω να θυμίσω ότι ο νέος Αρχηγός ΓΕΕΘΑ έχει και μία ιδιαιτερότητα, που είναι μάλλον ασυνήθιστη για υψηλόβαθμο ένστολο: να έχει διδακτορικό πτυχίο το οποίο συνδέεται με τις επικοινωνίες και την υψηλή τεχνολογία. Κλείνω, λοιπόν, αυτήν την μικρή εισαγωγή επαναλαμβάνοντας τους τομείς στους οποίους πρέπει να είμαστε σταθερά προσηλωμένοι, χωρίς να αδικώ τα υπόλοιπα πεδία πολιτικής, προφανώς: ζητήματα που έχουν να κάνουν με την οικονομία και το διαθέσιμο εισόδημα, υγεία, ασφάλεια. Αλλά και κάτι ακόμα: εδώ συζητούμε στρατηγικές κατευθύνσεις, αλλά το ξέρουμε πολύ καλά ότι αφού αποφασίσουμε ό,τι είναι να αποφασίσουμε και αφού ψηφίσουμε ό,τι είναι να ψηφίσουμε, ακολουθεί πολλή δουλειά εφαρμογής αυτών που έχουμε αποφασίσει. Αυτό, προφανώς το ξέρετε καλύτερα από εμένα, σημαίνει πολύ επίμονη, καθημερινή δουλειά ώστε να φανεί το αποτέλεσμα των πολιτικών μας στον πολίτη. Οι μεταρρυθμίσεις δεν είναι μια αφηρημένη, θεωρητική έννοια. Είναι μία απτή παρέμβαση που τελικά πρέπει να κάνει την καθημερινότητα των πολιτών καλύτερη και γι’ αυτό αγωνιζόμαστε κάθε μέρα. "
2024-02-28,33757,https://www.primeminister.gr/2024/02/28/33757,Δήλωση του Πρωθυπουργού Κυριάκου Μητσοτάκη για την επέτειο του δυστυχήματος στα Τέμπη | Ο Πρωθυπουργός της Ελληνικής Δημοκρατίας,"Έναν χρόνο από την τραγωδία των Τεμπών, οι πληγές από τον χαμό των θυμάτων της μένουν νωπές, με τον Γολγοθά των δικών τους ανθρώπων πάντα δύσκολο και ανηφορικό. Είναι αλήθεια ότι ο χρόνος πάγωσε, την ώρα εκείνη, που ο τόπος συγκρούστηκε μετωπικά με τον χειρότερο εαυτό του. Ξέφυγε από τις ράγες τoυ, λυγίζοντας από το βάρος μιας κρυφής πραγματικότητας. Και, σε μία στιγμή, είδε το παρελθόν να παράγει το αδιανόητο στο παρόν. Σε μία τέτοια μέρα η θλίψη δεν μπορεί να βαφτεί με χρώμα κομματικό. Κι ο σεβασμός στην οδύνη απαιτεί ωριμότητα και σύνεση. Στην υπέρβαση αυτού του εθνικού τραύματος ο καιρός δεν θα είναι σύμμαχος. Μπορεί, όμως, να προσφέρει κάποια ανακούφιση όταν αναδειχθούν όλες οι αιτίες του κακού. Όταν σβηστεί κάθε αμφιβολία. Όταν διαψευστούν ακόμη και οι πιο παράλογες φήμες. Και, κυρίως, όταν τιμωρηθούν οι ένοχοι. Και αυτό θα γίνει. Η Βουλή εξέτασε δεκάδες μάρτυρες με εκατοντάδες στοιχεία, ερευνώντας πώς τα ανθρώπινα λάθη συναντήθηκαν μοιραία με τα διαχρονικά κενά του κράτους. Αλλά και αυτή δεν παύει να είναι ένας θεσμός πολιτικός. Γι’ αυτό και μόνο η Δικαιοσύνη είναι εκείνη που θα ρίξει φως στην υπόθεση, όπως το θέλουμε όλοι. Ήδη κινείται γρήγορα και στον ανώτατο βαθμό, καλώντας τους πρώτους από όσους πρέπει να λογοδοτήσουν. Της έχω απόλυτη εμπιστοσύνη και είμαι βέβαιος ότι θα σταθεί στο ύψος των περιστάσεων. Η αλήθεια, λοιπόν, δεν αργεί. Όπως δεν αργούν και οι προσπάθειες της πολιτείας να θεραπεύσει τις δικές της σοβαρές ελλείψεις. Υποδεχόμαστε, συνεπώς, τη θλιβερή επέτειο, σκύβοντας το κεφάλι στη μνήμη των 57 αθώων που χάσαμε και στη δοκιμασία των τραυματιών. Με τη σκέψη στις οικογένειες, που έχουν κάθε δικαίωμα να κάνουν τον πόνο τους διαμαρτυρία. Ωστόσο, πρώτη η κυβέρνηση και το πολιτικό σύστημα οφείλουμε να διακρίνουμε πίσω από την τραγωδία μία συλλογική αποτυχία. Να βρούμε τον κορμό και τα κλαδιά της και με τόλμη να την ξεριζώσουμε, όχι διχασμένοι, αλλά ενωμένοι. Αποστολή μας είναι ο πόνος να μετουσιωθεί σε πράξεις. Ώστε οι οργανισμοί που υπηρετούν τον πολίτη να λειτουργούν με ασφάλεια, συνέπεια και επαγγελματισμό. Το Δημόσιο να μην μένει αιχμάλωτο της γραφειοκρατίας, που καθυστερεί κρίσιμα έργα. Και τα δικαστήρια να αποφασίζουν εγκαίρως, ιδίως για υποθέσεις που απασχολούν την κοινωνία. Ως Πρωθυπουργός, ως πολίτης, αλλά και ως πατέρας, συμμετέχω στο πένθος της πατρίδας. Και επαναλαμβάνω τη δέσμευση ότι η χώρα θα συνεχίσει στον δρόμο της διαρκούς εγρήγορσης και της προόδου. Αλλάζοντας το κράτος και βελτιώνοντας την καθημερινότητα. Χωρίς συμβιβασμούς με λάθη του σήμερα και ανατρέποντας παθογένειες του χθες. Μέχρι το «ποτέ ξανά» από σύνθημα να γίνει, επιτέλους, πραγματικότητα. "
2024-02-27,33754,https://www.primeminister.gr/2024/02/27/33754,Δηλώσεις του Πρωθυπουργού Κυριάκου Μητσοτάκη μετά τη συνάντησή του με τον Πρωθυπουργό της Αρμενίας Nikol Pashinyan στο Μέγαρο Μαξίμου | Ο Πρωθυπουργός της Ελληνικής Δημοκρατίας,"Υποδέχομαι με ξεχωριστή χαρά σήμερα στην Αθήνα τον φίλο Πρωθυπουργό της Αρμενίας, σε μια επίσκεψη η οποία αποτελεί ένα σημαντικό βήμα για την εδραίωση των ήδη εξαιρετικών σχέσεων μεταξύ των δύο χωρών μας, της Ελλάδας και της Αρμενίας. Είναι σχέσεις που έρχονται από αιώνες, αλλά μπορούν να γίνουν ακόμα πιο παραγωγικές ενώπιον των κοινών προκλήσεων που έχουμε μπροστά μας. Ιδίως τώρα που η Αρμενία, με τη συνδρομή της Ευρωπαϊκής Ένωσης, αποκτά σταθερές και διαφανείς δομές, οι οποίες και θα επιτρέψουν την προσέλκυση επενδύσεων. Θα έχουμε την ευκαιρία να συζητήσουμε και στη συνέχεια τη διμερή μας συνεργασία σε τομείς όπως οι ανανεώσιμες πηγές ενέργειας και η σύγχρονη τεχνολογία, μία συνεργασία η οποία ενισχύεται ολοένα και περισσότερο. Στο πλαίσιο αυτό μάλιστα έχει ήδη υπογραφεί Μνημόνιο Συνεργασίας μεταξύ της «Enterprise Greece» και της «Enterprise Armenia». Συμπράττουμε επίσης και στον αμυντικό τομέα, έχοντας συνάψει ειδική συμφωνία από τον περασμένο Δεκέμβριο, ενώ με τον κ. Πρωθυπουργό συζητούμε για το πώς μπορούμε να ενισχύσουμε και ευρύτερα τις εμπορικές μας σχέσεις. Συζητήσαμε επίσης για τις εξελίξεις στην ευρύτερη περιοχή μας, διαπιστώνοντας ότι και εδώ οι θέσεις μας είναι κοινές: και οι δύο χώρες τασσόμαστε σταθερά απέναντι σε οποιαδήποτε απειλή και οποιαδήποτε χρήση βίας. Είμαστε πάντα με την πλευρά του Διεθνούς Δικαίου, μένουμε απόλυτα προσηλωμένοι στον σεβασμό της εδαφικής ακεραιότητας και της κυριαρχίας του κάθε κράτους, πιστεύουμε στον διάλογο και στην ειρηνική επίλυση των διαφορών. Η Αρμενία, άλλωστε, μετά τον πόλεμο του 2023 κατανοεί καλύτερα από τον καθένα την αξία της ειρήνης. Και οι αποφάσεις που καλείστε να λάβετε τώρα, αγαπητέ Nikol, θα διαμορφώσουν εν πολλοίς την πορεία της χώρας σας για τα επόμενα χρόνια. Άκουσα με ιδιαίτερο ενδιαφέρον τις ιδέες σας και το όραμά σας για το πώς σκοπεύετε να πορευθείτε στο νέο στρατηγικό περιβάλλον. Πράγματι, είχαμε την ευκαιρία να το συζητήσουμε: οι 100.000 και πλέον πρόσφυγες του Ορεινού Καραμπάχ πρέπει να ανακουφιστούν. Θέλω να γνωρίζετε ότι η Ελλάδα θα σταθεί δίπλα σας σε κάθε διπλωματική προσπάθεια για μία μόνιμη συνθήκη ειρήνης με το Αζερμπαϊτζάν. Και επιμένω ότι μόνο μία βιώσιμη συμφωνία μεταξύ του Ερεβάν και του Μπακού μπορεί να ανοίξει το δρόμο για ένα καλύτερο αύριο στον Νότιο Καύκασο. Γι’ αυτό και η Ελλάδα -το συζητήσαμε- υποστηρίζει την πρωτοβουλία «Σταυροδρόμια της Ειρήνης», την οποία ο κ. Πρωθυπουργός ανακοίνωσε τον περασμένο Δεκέμβριο, ώστε η ευρύτερη περιοχή να μετατραπεί από ένα θέατρο συγκρούσεων σε έναν εμπορικό κόμβο που θα συνδέει τον Εύξεινο Πόντο, τον Περσικό Κόλπο, τη Μεσόγειο θάλασσα. Γιατί τελικά μόνο η κοινή ευημερία κάνει τα όπλα να σιγήσουν και μόνο η πρόοδος των λαών αποκρούει τα σχέδια αυταρχικών ηγετών. Με τον κ. Πρωθυπουργό συζητήσαμε ακόμη τις μεταρρυθμίσεις τις οποίες προωθεί με στόχο, τον οποίο στηρίζουμε απόλυτα, τον προσανατολισμό της Αρμενίας προς τη Δύση. Είναι φυσικό, ως μέλος της Ευρωπαϊκής Ένωσης και του ΝΑΤΟ, η χώρα μας να είναι έτοιμη να συμβάλλει με τεχνογνωσία και εμπειρία στην οικοδόμηση αυτής της νέας φιλελεύθερης δημοκρατίας. Όπως δίπλα στην ιστορική Αρμενία θα είμαστε πάντα και στον αγώνα της να προστατευτεί η μεγάλη πολιτιστική της κληρονομιά, σε ζώνες όπως το Ορεινό Καραμπάχ. Η Ελλάδα, όπως γνωρίζετε, προσδίδει ιδιαίτερη σημασία στην προστασία της πολιτιστικής κληρονομιάς, για την προώθηση της οποίας δραστηριοποιείται ενεργά και με διεθνείς πρωτοβουλίες, ιδιαίτερα στο πλαίσιο της UNESCO. Τέλος, υπάρχουν και όλες οι προϋποθέσεις για να καταλήξουμε σύντομα και σε μια διμερή συμφωνία που θα αφορά τη μετανάστευση και την απασχόληση Αρμενίων στην Ελλάδα. Η φίλη χώρα διαθέτει έμψυχο δυναμικό με ξεχωριστές δεξιότητες σε όλα τα πεδία εργασίας. Ενώ, από την άλλη πλευρά, τα πολλά που συνδέουν τους λαούς μας θα κάνουν και πιο εύκολη την ένταξή τους στην ελληνική πραγματικότητα. Είναι κάτι το οποίο γνωρίζω προσωπικά, έχω πολλούς Αρμενίους φίλους. Και γι’ αυτό, αγαπητέ Nikol, θέλω να σε ευχαριστήσω για την παρουσία σου σήμερα στην Αθήνα, αλλά να τιμήσω και στο πρόσωπό σου τη μεγάλη κοινότητα των Αρμενίων στην Ελλάδα. Όλες και όλους εκείνους που χρόνια τώρα αποτελούν ένα υπόδειγμα προκοπής, αρμονικής συμβίωσης, προσφοράς στην ελληνική κοινωνία. Είναι ίσως ο πιο ισχυρός, ο πιο ζωντανός, ο πιο γόνιμος κρίκος σε αυτή την αλυσίδα φιλίας, αλληλεγγύης και συνεργασίας που θα ενώνει πάντα τις χώρες μας αλλά και τους λαούς μας. Και πάλι, αγαπητέ Nikol, καλωσόρισες στην Ελλάδα. "
2024-02-26,33749,https://www.primeminister.gr/2024/02/26/33749,Δηλώσεις του Πρωθυπουργού Κυριάκου Μητσοτάκη μετά τη διάσκεψη για τη στήριξη της Ουκρανίας στο Παρίσι | Ο Πρωθυπουργός της Ελληνικής Δημοκρατίας,"Δημοσιογράφος: Πέστε μας λοιπόν ποιο είναι το αποτέλεσμα αυτής της συνάντησης; Κυριάκος Μητσοτάκης: Οι συζητήσεις με τον Πρόεδρο Macron και με τους ομολόγους μας έχουν πάντα ξεχωριστό ενδιαφέρον, πόσω μάλλον όταν συμπληρώνονται δύο χρόνια από τη βάρβαρη εισβολή της Ρωσίας στην Ουκρανία. Πιστεύω ότι επαναβεβαιώσαμε την ενότητά μας και την αποφασιστικότητά μας να στηρίξουμε την Ουκρανία έτσι ώστε να μπορέσει να αμυνθεί με τον καλύτερο δυνατό τρόπο απέναντι στην ρωσική εισβολή. Νομίζω ότι καταλήξαμε και σε ένα πλαίσιο το οποίο θα σας έλεγα ότι δεν αποκλίνει ιδιαίτερα από τις αποφάσεις που έχουμε πάρει στο Ευρωπαϊκό Συμβούλιο για το πώς μπορεί αυτή η βοήθεια, με πρακτικό τρόπο, να έχει πιο ουσιαστικό και χρήσιμο αποτέλεσμα για την Ουκρανία. Από εκεί και πέρα, επειδή άκουσα και διάφορα σχόλια από συναδέλφους, ομολόγους μου, για ζητήματα τα οποία ενδεχομένως να συζητήθηκαν εντός της αίθουσας, θέλω να διαβεβαιώσω ότι δεν υπάρχει κανένα ζήτημα αποστολής δυνάμεων, ευρωπαϊκών δυνάμεων του ΝΑΤΟ, εντός της Ουκρανίας. Ένα ζήτημα το οποίο για την Ελλάδα δεν υφίσταται και πιστεύω ότι δεν υφίσταται και για τη μεγάλη πλειοψηφία των ομολόγων μας. Δημοσιογράφος: Τέθηκε θέμα ευρωπαϊκού στρατού; Κυριάκος Μητσοτάκης: Όπως σας είπα δεν υφίσταται τέτοιο ζήτημα και νομίζω ότι αυτή η συζήτηση αποπροσανατολίζει και από την ουσία της προσπάθειάς μας να στηρίξουμε έμπρακτα αυτή τη στιγμή την Ουκρανία. Ευχαριστώ πολύ. "
2024-02-21,33697,https://www.primeminister.gr/2024/02/21/33697,Ενημερωτικό σημείωμα για τη συνάντησή του Πρωθυπουργού Κυριάκου Μητσοτάκη με τον Πρωθυπουργό της Ινδίας Narendra Modi στο Νέο Δελχί | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης, στο πλαίσιο της επίσημης επίσκεψής του στην Ινδία, συναντήθηκε σήμερα στο Hyderabad House με τον ομόλογό του, Narendra Modi. Στις κοινές δηλώσεις των δύο ηγετών μετά την ολοκλήρωση της συνάντησης ο Κυριάκος Μητσοτάκης ανέφερε: «Αγαπητέ Πρωθυπουργέ Modi, κυρίες και κύριοι, χαίρομαι ιδιαίτερα που βρίσκομαι εδώ στην Ινδία για πρώτη φορά με την επίσημη ιδιότητά μου. Ο Πρωθυπουργός είχε δίκιο να επισημάνει ότι έχουν παρέλθει 16 χρόνια από τότε που ένας Έλληνας Πρωθυπουργός επισκέφθηκε τη σπουδαία χώρα σας. Είχα την ιδιαίτερη τιμή να υποδεχθώ τον Πρωθυπουργό Modi στην Ελλάδα τον περασμένο Αύγουστο, ο οποίος μου απηύθυνε πρόσκληση για την επίσημη επίσκεψή μου στην Ινδία. Από τότε προσέβλεπα με ενθουσιασμό σε αυτό το ταξίδι. Μαζί με τον Πρωθυπουργό Modi συνεχίζουμε να οικοδομούμε τη θετική δυναμική των διμερών μας σχέσεων. Η Κοινή Διακήρυξη που υπογράψαμε στην Αθήνα πριν από μερικούς μήνες, η οποία αναβάθμισε τη σχέση μας σε στρατηγικό επίπεδο, εφαρμόζεται ήδη στην πράξη. Και, όπως είπε ο Πρωθυπουργός, σημειώνουμε σημαντική πρόοδο προς την εμβάθυνση αυτής της στρατηγικής συνεργασίας σε όλους τους τομείς: στην ασφάλεια και την άμυνα, στις επενδύσεις και στο εμπόριο, στην επιστήμη και την τεχνολογία, στον κυβερνοχώρο, στην εκπαίδευση, στον πολιτισμό, τον τουρισμό, στη γεωργία. Η Ελλάδα και η Ινδία βρίσκονται κοντά η μία στην άλλη από πολλές απόψεις. Οι κοινές μας αξίες λειτουργούν ως γέφυρα που μας φέρνει πιο κοντά. Μοιραζόμαστε, θα έλεγα ένα συγκεκριμένο ήθος, ή «dharam», όπως το λέτε εσείς. Μοιραζόμαστε και οι δύο, όπως είπε ο Πρωθυπουργός, μια ισχυρή δέσμευση στο Διεθνές Δίκαιο και ιδιαίτερα στη Σύμβαση των Ηνωμένων Εθνών για το Δίκαιο της Θάλασσας, είμαστε και οι δύο πιστοί στις αρχές του Καταστατικού Χάρτη των Ηνωμένων Εθνών, στη διπλωματία και τη σταθερότητα. Και, είναι ιδιαίτερα σημαντικό, η παλαιότερη δημοκρατία του κόσμου με τη μεγαλύτερη δημοκρατία του κόσμου, μοιραζόμαστε αμοιβαία πολιτική βούληση να συνεργαστούμε για τη δημιουργία εταιρικών σχέσεων και τη διερεύνηση και δημιουργία νέων συνεργειών. Στο πρόσωπο του Πρωθυπουργού Modi βρήκα έναν οραματιστή, έναν ηγέτη με αρχές και, τολμώ να πω, έναν αληθινό φίλο. Και η σημασία που αποδίδουμε στις σχέσεις μας με την Ινδία είναι εμφανής όχι μόνο στην αύξηση των διμερών μας επαφών κατά τον τελευταίο χρόνο, αλλά και στις συνεργασίες που έχουμε αναπτύξει. Πέρυσι υπογράψαμε μνημόνια κατανόησης σε κρίσιμους τομείς, όπως η γεωργία και η άμυνα. Φέτος επεξεργαζόμαστε -και είμαι βέβαιος ότι θα ολοκληρώσουμε πολύ γρήγορα- μια πολύ σημαντική συμφωνία για τη μετανάστευση και την κινητικότητα. Θα αποτελέσει ένα πολύ σημαντικό βήμα προς την κατεύθυνση της ενίσχυσης της συνεργασίας μας σε θέματα όπως η νόμιμη μετανάστευση, η καταπολέμηση της διακίνησης ανθρώπων, αλλά και θα προσφέρει τη δυνατότητα σε νέους Ινδούς να έρθουν και να εργαστούν στην Ελλάδα. Να επωφεληθούν από την ανάπτυξη της οικονομίας μας και τις προοπτικές ενίσχυσης της σύνδεσής μας, που χάρη στον διάδρομο Ινδία-Μέση Ανατολή-Ευρώπη, το αποκαλούμενο «IMEC project» το οποίο δρομολογήθηκε από την Ινδία κατά τη διάρκεια της προεδρίας της στη G20, είναι ακόμα καλύτερες. Η Ελλάδα, αρκεί να ρίξετε μια ματιά στο χάρτη για να το συνειδητοποιήσετε, είναι η πύλη της Ινδίας προς την Ευρώπη και, μέσω του IMEC, βλέπουμε τη συμμετοχή μας ως μια πολύ σημαντική πτυχή αυτής της στρατηγικής εταιρικής σχέσης. Ωστόσο, φυσικά, όπως συζητήσαμε, για την πραγματοποίηση αυτού του εγχειρήματος προϋπόθεση είναι η ειρήνη στη Μέση Ανατολή. Η σταθερότητα είναι απαραίτητη συνθήκη για κάθε σχέδιο που στοχεύει στην αύξηση της ευημερίας στην ευρύτερη περιοχή, προς όφελος όλων των εμπλεκόμενων χωρών. Αρκετές από τις συναντήσεις μου στην Ινδία σήμερα, μαζί με μια ιδιαίτερα πολυμελή αντιπροσωπεία Ελλήνων επιχειρηματιών, επικεντρώνονται στην προώθηση των οικονομικών μας δεσμών, με ιδιαίτερη έμφαση σε τομείς όπως οι υποδομές ανανεώσιμων πηγών ενέργειας, τα λιμάνια μας και η ναυτιλία και τα logistics. Και βεβαίως, θέλουμε να μάθουμε από το ινδικό θαύμα στον κλάδο IT και, όπως συζητήσαμε, να φέρουμε κοντά τις πολύ ζωντανές κοινότητες νεοφυών επιχειρήσεων. Οι επενδύσεις αποτελούν σημαντικό στόχο των διμερών μας σχέσεων. Είμαι στην ευχάριστη θέση να πω ότι έχουμε ήδη πραγματοποιήσει σημαντικές ελληνικές επενδύσεις στην Ινδία, σε πολλούς τομείς, συμπεριλαμβανομένων της παραγωγής τροφίμων, των υποδομών και των logistics. Και, βέβαια, η Ινδία αρχίζει επίσης να επενδύει στην Ελλάδα. Για παράδειγμα, μια ινδική εταιρεία κατασκευάζει, μαζί με μια κορυφαία ελληνική κατασκευαστική εταιρεία, το νέο αεροδρόμιο στην ιδιαίτερη πατρίδα μου, την Κρήτη. Αλλά, φυσικά, πρέπει να είμαστε πιο φιλόδοξοι και όσον αφορά τις εμπορικές συναλλαγές, διπλασιάζοντας το διμερές εμπόριο μέχρι το 2030 -γιατί όχι και νωρίτερα. Η συνεργασία μας νομίζω ότι είναι πολλά υποσχόμενη σε κάθε τομέα, όχι μόνο σε διμερές αλλά και επίπεδο πολυμερών οργανισμών, συμπεριλαμβανομένου του ΟΗΕ. Η Ελλάδα θα υποστηρίξει την υποψηφιότητα της Ινδίας για το Συμβούλιο Ασφαλείας του ΟΗΕ την περίοδο 2028-2029 και, βέβαια, υποστηρίζουμε και συμμετέχουμε στον ευρύτερο διάλογο για τη μεταρρύθμιση του ίδιου του ΟΗΕ, προκειμένου να αντικατοπτρίζει περισσότερο τα μεταβαλλόμενα μοτίβα στην ανάπτυξη και την παγκόσμια ισχύ. Γνωρίζουμε ότι ο κόσμος σήμερα αντιμετωπίζει πρωτοφανείς προκλήσεις που απαιτούν άμεση και αποτελεσματική δράση: από τον συνεχιζόμενο πόλεμο στην Ουκρανία έως την κατάσταση στη Μέση Ανατολή, από την κλιματική αλλαγή έως την επισιτιστική και ενεργειακή ασφάλεια. Για όλες αυτές τις προκλήσεις, ένα είναι βέβαιο: για να μπορέσουν οι κυβερνήσεις να τις αντιμετωπίσουν, οι διεθνείς συνεργασίες και η συλλογική δράση είναι υψίστης σημασίας. Και η Ινδία έχει να διαδραματίσει κρίσιμο ρόλο σε αυτή την προσπάθεια. Θεωρούμε την Ινδία έναν από τους κύριους πυλώνες σταθερότητας και ασφάλειας στην ευρύτερη περιοχή του Ινδο-Ειρηνικού. Και δεδομένου του μεγέθους, της ιστορίας και της στρατηγικής σημασίας σας, είναι πολύ θετική εξέλιξη το γεγονός ότι η Ινδία αναλαμβάνει με σθένος αυτόν τον νέο ηγετικό ρόλο. Θεωρούμε ότι η χώρα μας αποτελεί πυλώνα σταθερότητας στη δική μας περιοχή, την Ανατολική Μεσόγειο. Και είναι αυτή η αμοιβαία δέσμευση για την ειρήνη που μας έφερε τόσο κοντά και που, πιστεύω, θα προωθήσει και θα ενισχύσει αυτή τη στρατηγική εταιρική σχέση. Έχουμε θέσει πολλούς συγκεκριμένους στόχους στις ομάδες μας και, καθώς θα γιορτάσουμε -όπως επισημάνατε, κ. Πρωθυπουργέ- 75 χρόνια διπλωματικών σχέσεων το επόμενο έτος, πιστεύω ότι αυτό μας δίνει την πρόσθετη ώθηση να εργαστούμε για την υλοποίηση αυτής της πολύ φιλόδοξης ατζέντας. Σας ευχαριστώ πολύ για μία ακόμα φορά για την υποδοχή αυτή και επιτρέψτε μου να εκφράσω τις ειλικρινείς ευχές μου για τη συνεχή ευημερία του πολύ φιλικού και φιλόξενου ινδικού λαού». Επιδίωξη η ενίσχυση και αναβάθμιση των διμερών σχέσεων Κατα τη διάρκεια της συνάντησης του Κυριάκου Μητσοτάκη με τον Narendra Modi συζητήθηκε η ενίσχυση και αναβάθμιση των σχέσεων σε όλα τα επίπεδα, όπως αυτή έχει περιγραφεί και στην Κοινή Δήλωση Στρατηγικής Εταιρικής Σχέσης που υπέγραψαν οι δύο ηγέτες κατά την επίσημη επίσκεψη του κ. Modi στην Αθήνα τον περασμένο Αύγουστο. Οι δύο ηγέτες συζήτησαν για τον στόχο διπλασιασμού των διμερών εμπορικών συναλλαγών μέχρι το 2030 και την πιο συστηματοποιημένη επαφή και διασύνδεση ανάμεσα σε ελληνικές και ινδικές επιχειρήσεις. Ιδιαίτερη αναφορά έγινε στην ενίσχυση της συνεργασίας στους τομείς της υψηλής τεχνολογίας, της ψηφιοποίησης, των νεοφυών επιχειρήσεων, καθώς και των υποδομών και κέντρων logistics, τομέας στον οποίο, όπως υπογράμμισε ο Πρωθυπουργός, υπάρχουν μεγάλες ευκαιρίες για ινδικές εταιρείες, λόγω της στρατηγικής θέσης της Ελλάδας. Ο Κυριάκος Μητσοτάκης και ο Narendra Modi αντάλλαξαν ακόμη απόψεις για τη συνεργασία στην άμυνα, την εκπαίδευση και στον πολιτισμό και ιδιαίτερα για την προστασία των πολιτιστικών μνημείων. Συζητήθηκαν επίσης πιθανότητες συνεργειών στην «πράσινη» ενέργεια και στον αγροτικό τομέα, ενώ οι δύο ηγέτες εξέφρασαν τη βούλησή τους για την ολοκλήρωση της διμερούς Συμφωνίας για την Κινητικότητα το επόμενο διάστημα. Συζητήθηκαν ακόμη ζητήματα διεθνούς και περιφερειακού ενδιαφέροντος, με έμφαση στην κατάσταση στη Γάζα και στις τελευταίες εξελίξεις στη Μέση Ανατολή. O Πρωθυπουργός Κυριάκος Μητσοτάκης συναντήθηκε στη συνέχεια με τον Αντιπρόεδρο της Ινδίας, Jagdeep Dhankhar. Στη συνάντησή τους συζητήθηκε η εμβάθυνση των διμερών σχέσεων, οι κοινές προκλήσεις των δύο χωρών και ο ρόλος της Ελλάδας ως πυλώνα σταθερότητας και ασφάλειας στην ευρύτερη περιοχή. "
2024-02-21,33694,https://www.primeminister.gr/2024/02/21/33694,Δήλωση του Πρωθυπουργού Κυριάκου Μητσοτάκη κατά την επίσημη υποδοχή του από τον Πρωθυπουργό της Ινδίας Narendra Modi στο Νέο Δελχί | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης, συνοδευόμενος από τη σύζυγό του, Μαρέβα Γκραμπόφσκι-Μητσοτάκη, έφτασε στο Rashtrapati Bhavan όπου τον υποδέχτηκε ο Πρωθυπουργός της Ινδίας Narendra Modi. Κατά την έναρξη της επίσκεψής του στην Ινδία, ο Πρωθυπουργός ανέφερε: «Είναι πραγματική τιμή να βρίσκομαι στην Ινδία σε επίσημη επίσκεψη, ανταποδίδοντας την επίσκεψη του Ινδού Πρωθυπουργού στην Ελλάδα πριν από λίγους μήνες. Για την Ελλάδα η στρατηγική εταιρική σχέση μεταξύ των δύο χωρών μας έχει ιδιαίτερη σημασία και θα έχουμε την ευκαιρία να συζητήσουμε ένα ευρύ φάσμα θεμάτων, πολιτικές διαβουλεύσεις, τη στρατηγική συνεργασία μας, αλλά και την προώθηση των οικονομικών δεσμών μεταξύ των δύο χωρών μας. Είναι, λοιπόν, πραγματική τιμή να βρίσκομαι εδώ και προσβλέπω στις συζητήσεις που θα έχουμε με τον Πρωθυπουργό». Στη συνέχεια, ο Πρωθυπουργός κατέθεσε στεφάνι στο μνημείο του Mahatma Gandhi και άφησε το δικό του μήνυμα στο βιβλίο επισκεπτών. "
2024-02-20,33674,https://www.primeminister.gr/2024/02/20/33674,Δηλώσεις του Πρωθυπουργού Κυριάκου Μητσοτάκη και της Προέδρου του Ευρωπαϊκού Κοινοβουλίου Roberta Metsola μετά τη συνάντησή τους στο Μέγαρο Μαξίμου | Ο Πρωθυπουργός της Ελληνικής Δημοκρατίας,"Είχα τη χαρά να υποδεχθώ στην Αθήνα την Πρόεδρο του Ευρωπαϊκού Κοινοβουλίου, στο πλαίσιο της πρώτης επίσημης επίσκεψής της στη χώρα μας με αυτή της την ιδιότητα. Και φυσικά είχαμε την ευκαιρία να συζητήσουμε όλα τα θέματα τα οποία απασχολούν την Ευρώπη, καθώς η συνεργασία μας είναι πάντα στενή και εποικοδομητική. Απέχουμε, άλλωστε, λιγότερο από τέσσερις μήνες από τις ευρωεκλογές που στη χώρα μας θα λάβουν χώρα την 9η Ιουνίου. Πρόκειται για μία κομβική στιγμή, καθώς τότε θα διαμορφωθούν οι συσχετισμοί οι οποίοι θα αναμετρηθούν με τα στοιχήματα της Ευρώπης την επόμενη πενταετία. Στοιχήματα γεωπολιτικά, στοιχήματα οικονομικά, στοιχήματα τεχνολογικά, απέναντι στα οποία η Ευρώπη πρέπει να έχει τις δικές της απαντήσεις. Γι’ αυτό και αποκτά μεγάλη σημασία η οικοδόμηση της στρατηγικής αυτονομίας, όσο και η σφυρηλάτηση της κοινής πορείας των κρατών-μελών της. Κλειδί αυτής της δημοκρατικής διαδικασίας, όπως είχαμε την ευκαιρία να συζητήσουμε με την κυρία Πρόεδρο, είναι προφανώς η συμμετοχή των πολιτών σε αυτήν. Και χαίρομαι ιδιαίτερα που σε αυτήν την κατεύθυνση, με ουσιαστικά τον πρώτο νόμο της δεύτερης κυβερνητικής μας θητείας, καθιερώθηκε στην Ελλάδα η επιστολική ψήφος. Έτσι, όλοι οι πολίτες, όχι μόνο εκτός αλλά και εντός των συνόρων, θα μπορούν να συμμετέχουν στην εκλογική διαδικασία, αν για οποιοδήποτε λόγο δεν μπορούν ή δυσκολεύονται να προσέλθουν στα εκλογικά τμήματα. Η σχετική πλατφόρμα άνοιξε χθες και είναι απλή, εύκολη και γρήγορη. Θεωρώ ότι αυτή είναι μία επιλογή ευθύνης, είναι μία επιλογή που ενθαρρύνει τη λαϊκή έκφραση, ενισχύοντας παράλληλα τους αντιπροσωπευτικούς θεσμούς στο εσωτερικό της ευρωπαϊκής οικογένειας, μαζί βέβαια και με το διάλογο για τα κοινά μας προβλήματα. Ένας διάλογος ο οποίος πρέπει να διεξάγεται πάντα με ευθύνη και σίγουρα πέρα από μικροκομματικές σκοπιμότητες, που συχνά μπορεί να δημιουργούν και ψευδείς εντυπώσεις, και πέρα από μύθους που οδηγούν σε ανυπόστατα συμπεράσματα. Επιμένω σε αυτό, καθώς η Ελλάδα τα τελευταία χρόνια βρέθηκε συχνά στο επίκεντρο συκοφαντιών, πότε με ανύπαρκτες υποθέσεις -όπως αυτή της μικρής Μαρίας στον Έβρο, που αποδείχθηκε ότι ήταν μια σκηνοθεσία αδίστακτων διακινητών μεταναστών- και πότε με μεθοδεύσεις και καταγγελίες για το κράτος δικαίου το οποίο είναι ισχυρότερο παρά ποτέ στη χώρα μας. Και είναι ενέργειες, οι οποίες ενόχλησαν τόσο στην πατρίδα μας ώστε να πάρουν σκληρή απάντηση και από την ίδια την Δικαιοσύνη, από τον ίδιο τον Άρειο Πάγο. Και από την άλλη πλευρά, μοιάζει τουλάχιστον παράδοξο κάποιες δυνάμεις στη χώρα μας, οι οποίες άλλοτε συντάχθηκαν με τα πιο αντιευρωπαϊκά, τα πιο αντιλαϊκιστικά συνθήματα, να εμφανίζονται αίφνης ως υπερασπιστές των δημοκρατικών αξιών και της Δικαιοσύνης. Θα το ξαναπώ για ακόμα μια φορά, καταρχήν είχαμε την ευκαιρία να το συζητήσουμε με την κα Πρόεδρο: τελικός κριτής της ποιότητας του κράτους δικαίου σε μια ευρωπαϊκή χώρα είναι η Ευρωπαϊκή Επιτροπή, η οποία διαθέτει και την αμεροληψία και την αντικειμενικότητα για να μπορεί να ελέγχει την πρόοδο κάθε κράτους-μέλους στα πολύ κρίσιμα αυτά ζητήματα. Και κακά τα ψέματα, αλλού είναι οι κίνδυνοι για την Ευρώπη και αυτοί πρέπει να καταδικαστούν με την ψήφο των Ευρωπαίων στις επικείμενες εκλογές. Σε αυτές τις φωνές εμείς αντιτάσσουμε την επέκταση των δικαιωμάτων και την ενίσχυση του πλουραλισμού, με τελευταίο δείγμα τη θεσμοθέτηση, προ ημερών, της ισότητας στον πολιτικό γάμο με μια σημαντική συναίνεση -τη σχετική πρωτοβουλία στήριξαν πέντε κόμματα του Ελληνικού Κοινοβουλίου. Είναι μια μεταρρύθμιση ελευθερίας, μεταρρύθμιση ισονομίας, μια μεταρρύθμιση δικαιοσύνης που επιβεβαιώνει τη θέση της πατρίδας μας στην καρδιά της Ευρώπης, υπενθυμίζοντας ταυτόχρονα την προσήλωσή μας στις αρχές της ανοικτής δημοκρατίας. Και μάλιστα, είναι πολιτικές που αναγνωρίζονται και από τους εταίρους μας αλλά και από έγκριτα μέσα ενημέρωσης. Δεν είναι τυχαίο ότι και μετά τη θετική έκθεση της Ευρωπαϊκής Επιτροπής για το κράτος δικαίου, ο «Economist» κατέταξε πρόσφατα την πατρίδα μας στα 20 κορυφαία κράτη στον κόσμο ως προς την ποιότητα της δημοκρατίας μας. Συνεπώς, ας μην ανησυχούν ορισμένοι, η δημοκρατία πάντα ζει και προοδεύει στον τόπο που γεννήθηκε. Με την κα Πρόεδρο ήταν φυσικό να συζητήσουμε και το μεγάλο θέμα του μεταναστευτικού, την ανάγκη μίας κοινής ευρωπαϊκής στάσης απέναντι στην παράνομη διακίνηση των ανθρώπων. Είναι μία στάση αλληλεγγύης μεταξύ των μελών με την ισόρροπη και δίκαιη κατανομή των ευθυνών. Και είναι μία κατεύθυνση την οποία ήδη ευνοεί η πολιτική συμφωνία μεταξύ του Ευρωπαϊκού Κοινοβουλίου και του Συμβουλίου για το νέο Σύμφωνο Μετανάστευσης και Ασύλου, κάτι για το οποίο και η κα Πρόεδρος προσωπικά αγωνίστηκε πολύ. Ένα θέμα κρίσιμο για την πατρίδα μας, που παραμένει σε μία περιοχή πολλαπλών κρίσεων, οι οποίες προφανώς ούτε αυτές λείπουν και έλειψαν από τη σημερινή ατζέντα της συζήτησής μας. Εξάλλου, σε λίγο συμπληρώνονται δύο χρόνια από τη ρωσική εισβολή στην Ουκρανία. Ενώ, τέσσερις μήνες μετά την τρομοκρατική επίθεση της Χαμάς στο Ισραήλ, η προσοχή όλων μας εξακολουθεί να είναι στραμμένη στην ανθρωπιστική κρίση στη Γάζα, η οποία έχει φτάσει σε ένα σημείο καμπής. Και δεν έκρυψα στην κα Πρόεδρο την ανησυχία μου για την διάχυση της περιφερειακής αστάθειας στην Ερυθρά Θάλασσα, εκεί όπου οι συνεχείς επιθέσεις των ανταρτών Χούθι απειλούν το παγκόσμιο εμπόριο και θέτουν βέβαια και σε κίνδυνο τα πλοία μας. Και λέω «τα πλοία μας» γιατί η Ελλάδα διαθέτει τον μεγαλύτερο στόλο από οποιαδήποτε άλλη χώρα ως προς την εμπορική ναυτιλία και γι’ αυτό και η Ελλάδα τάχθηκε αμέσως υπέρ της συντονισμένης δράσης αναλαμβάνοντας και την τακτική διοίκηση της ευρωπαϊκής αμυντικής επιχείρησης «Ασπίδες» από το Στρατηγείο της Λάρισας. Είναι μία πρωτοβουλία ευρωπαϊκής ευθύνης, από την οποία η πατρίδα μας δεν μπορούσε να λείπει, ως μία χώρα που ανήκει στον στενό ευρωπαϊκό πυρήνα αλλά και ως μία ισχυρή δύναμη ειρήνης και σταθερότητας στα ανατολικά σύνορα της ηπείρου μας. Και ακριβώς για όλα αυτά είχαμε την ευκαιρία να συζητήσουμε με την κυρία Πρόεδρο ένα από τα σημαντικά ζητούμενα και των επόμενων ευρωεκλογών: πώς η Ευρώπη θα αποκτήσει μία πραγματική διάσταση στρατηγικής αυτονομίας. Τι σημαίνει να έχουμε μία ανεξάρτητη και αυτοτελή αμυντική πολιτική, έναν ισχυρό αμυντικό βραχίονα. Πώς θα ενισχύσουμε την ανταγωνιστικότητα της Ευρώπης. Πώς θα αντιμετωπίσουμε προκλήσεις, όπως τις κινητοποιήσεις των αγροτών μας, οι οποίοι σήμερα θα βρεθούν -όπως βρέθηκαν εξάλλου σε πολλές άλλες πρωτεύουσες- στο κέντρο της Αθήνας, διαδηλώνοντας και εκφράζοντας πολλά αιτήματα, τα οποία θεωρώ ότι είναι δίκαια, σχετικά με την ταχύτητα με την οποία μεταβαίνει ο πρωτογενής μας τομέας στην πράσινη μετάβαση. Όλα αυτά είναι θέματα τα οποία θα μας απασχολήσουν και ενόψει ευρωεκλογών και σίγουρα θα απασχολήσουν και το επόμενο Ευρωπαϊκό Κοινοβούλιο. Εύχομαι, λοιπόν, αγαπητή Roberta, όλα όσα μας απασχόλησαν να γίνουν αντικείμενα και του προεκλογικού προβληματισμού εν όψει της 9ης Ιουνίου και αυτή η προεκλογική περίοδος να είναι μία γόνιμη περίοδος όπου θα συζητήσουμε πραγματικά για το μέλλον της κοινής Ευρωπαϊκής μας οικογένειας. Θέλω να σε ευχαριστήσω και πάλι για την παραγωγική μας συνεργασία και είσαι πάντα ευπρόσδεκτη στην Ελλάδα και στην Αθήνα, την οποία ξέρω ότι τόσο αγαπάς. Και πάλι, καλώς όρισες. Roberta Metsola (ανεπίσημη μετάφραση από τα αγγλικά): Σας ευχαριστώ πολύ και καλημέρα. Χαίρομαι που βρίσκομαι σήμερα εδώ, στην όμορφη Αθήνα, σε αυτό το ξεχωριστό έτος, καθώς θα γιορτάσουμε τα 50 χρόνια από την Αποκατάσταση της Δημοκρατίας στην Ελλάδα. Με υπερηφάνεια μπορώ να πω ότι υπάρχουν λίγα καλύτερα μέρη στον κόσμο για να βρίσκεται κανείς. Θα ήθελα να ευχαριστήσω τους πολίτες αυτής της σπουδαίας χώρας και εσάς προσωπικά, κύριε Πρωθυπουργέ, για την ηγεσία σας, τη δέσμευση και την αφοσίωσή σας. Δεν ήταν εύκολο, αλλά αγωνιστήκατε για να βγείτε από το καθεστώς ενισχυμένης εποπτείας της ΕΕ και μειώσατε τον λόγο του χρέους ως ποσοστό του ΑΕΠ. Κάνατε μεταρρυθμίσεις και αντιμετωπίσατε τις κρίσεις που βρέθηκαν στο δρόμο σας. Και το κάνατε αυτό εν μέσω της ενεργειακής μετάβασης, φυσικών καταστροφών, πολέμου και παγκόσμιας οικονομικής επιβράδυνσης. Και αυτό δεν είναι μικρό κατόρθωμα. Στις 9 Ιουνίου, οι Έλληνες και άλλα 400 εκατομμύρια Ευρωπαίοι θα κληθούν να ψηφίσουν στις ευρωεκλογές. Και αυτός είναι ο λόγος για τον οποίο επισκέπτομαι κράτη-μέλη της Ευρωπαϊκής Ένωσης, για να ακούσω, να αναδείξω την αξία της Ευρώπης, να ευαισθητοποιήσω τους πολίτες σχετικά με τις ευρωεκλογές. Βρίσκομαι εδώ για να σας ενθαρρύνω να ψηφίσετε, ιδιαίτερα τους νέους, καθώς όσοι είναι 17 ετών, μπορούν για πρώτη φορά και εδώ να το κάνουν. Και τώρα που η επιστολική ψήφος έγινε πραγματικότητα, είναι ευκολότερο και γρηγορότερο από ποτέ να συμμετέχει κανείς στη δημοκρατία. Μετά την 9η Ιουνίου, θα υπάρχουν 720 μέλη του Ευρωπαϊκού Κοινοβουλίου, εκ των οποίων 21 από την Ελλάδα. Το ποιοι θα είναι αυτοί οι άνθρωποι και τι θα εκπροσωπούν εξαρτάται από εσάς. Θα διαμορφώσουν πολιτικές και θα υιοθετήσουν νομοθεσίες που επηρεάζουν όλη την Ελλάδα και την Ευρώπη. Και εναπόκειται σε εσάς τους Έλληνες πολίτες και την ψήφο σας. Με τον Πρωθυπουργό αξιοποιήσαμε επίσης αυτή την ευκαιρία για να συζητήσουμε μια σειρά από άλλα επείγοντα ζητήματα, όπως μόλις ακούσαμε. Σε αυτά περιλαμβάνονται η κατάσταση στη Μέση Ανατολή και ο πόλεμος στην Ουκρανία, καθώς και η στήριξή μας στους αγρότες και τον αγροτικό τομέα. Είναι σημαντικό να αντιμετωπίσουμε αυτή την πανευρωπαϊκή κατάσταση και να καταστήσουμε σαφές ότι σκοπεύουμε να μην αφήσουμε κανέναν πίσω. Όπως είπε ο Πρωθυπουργός, συζητήσαμε επίσης για το κράτος δικαίου. Το Ευρωπαϊκό Κοινοβούλιο υιοθέτησε πρόσφατα ένα ψήφισμα και καταλαβαίνω ότι το Ανώτατο Δικαστήριο στην Ελλάδα εξέδωσε χθες σχετική ανακοίνωση. Βεβαίως θα το αναλύσουμε αυτό και θα στοχαστούμε σχετικά με όσα λέγονται. Ανεξάρτητα όμως από αυτό, θέλω επίσης να είμαι σαφής ότι πρέπει να αντιμετωπίζουμε όλα τα κράτη-μέλη με τον ίδιο τρόπο. Και αυτός είναι ο λόγος για τον οποίο επιμείναμε ως Κοινοβούλιο σε μια ετήσια έκθεση για το κράτος δικαίου από την Ευρωπαϊκή Επιτροπή, η οποία θα υποβάλλει όλα τα κράτη-μέλη στον ίδιο έλεγχο. Γιατί το ζητήσαμε αυτό; Και είναι κάτι που ζητούσαμε εδώ και πολλά πολλά χρόνια. Επειδή θέλουμε να συζητάμε τα θέματα με ειλικρίνεια και πρέπει να είμαστε προσεκτικοί ώστε να μην πολιτικοποιούμε ή εργαλειοποιούμε τις σημαντικές συζητήσεις για το κράτος δικαίου. Θέλω επίσης να χαιρετήσω τα σημαντικά βήματα που έχει κάνει η Ελλάδα στον τομέα της διαφάνειας, της ισότητας και της καταπολέμησης του ρατσισμού. Είμαι ευγνώμων για τις διαβεβαιώσεις που έδωσε ο Πρωθυπουργός κ. Μητσοτάκης και είμαι βέβαιη ότι στις προσεχείς συζητήσεις μας θα μπορέσουμε να κάνουμε πολλά βήματα μπροστά μαζί. Τελευταίο σχόλιο: επιτρέψτε μου να συγχαρώ θερμά την Ελλάδα που νομοθέτησε, υπό την ηγεσία σου, Κυριάκο, την ισότητα στον γάμο. Αυτή ήταν μια σημαντική απόφαση στο κοινό μας ταξίδι για την ενίσχυση των ανθρωπίνων δικαιωμάτων και σε ευχαριστώ γι΄ αυτό. "
2024-02-15,33634,https://www.primeminister.gr/2024/02/15/33634,Ενημερωτικό σημείωμα για τη συνάντηση του Πρωθυπουργού Κυριάκου Μητσοτάκη με τη Διευθύνουσα Σύμβουλο του Ομίλου Vodafone Margherita Della Valle | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης συναντήθηκε στο Μέγαρο Μαξίμου με τη Διευθύνουσα Σύμβουλο του Ομίλου Vodafone Margherita Della Valle. Κατά τη διάρκεια της συνάντησης συζητήθηκαν οι σημαντικές επενδύσεις που δρομολογεί η εταιρεία στην Ελλάδα και οι δυνατότητες περαιτέρω συνεργασίας. «Χαίρομαι πολύ που μας επισκέπτεστε. Με ενδιαφέρει πολύ να ακούσω για τις επενδύσεις που πρόκειται να κάνετε στην Ελλάδα, οι οποίες είναι πολύ σημαντικές απ’ ό,τι έχω ενημερωθεί και από προηγούμενες συζητήσεις. Γνωρίζετε ότι έχουμε κάνει σημαντικές επενδύσεις στην ψηφιακή μας μετάβαση και ξέρουμε ότι υπάρχουν επίσης σημαντικά κεφάλαια από το Ταμείο Ανάκαμψης που κατευθύνονται σε έργα στα οποία συμμετέχετε. Ωστόσο, υπάρχουν περισσότερα που μπορούμε να κάνουμε, και δεν μπορούμε να τα κάνουμε χωρίς τη συμμετοχή των μεγάλων εταιρειών τηλεπικοινωνιών. Χαίρομαι, λοιπόν, πολύ που σας γνωρίζω και προσβλέπω σε αυτά που θα κάνετε και στις επενδύσεις σας στην Ελλάδα», τόνισε ο Πρωθυπουργός κατά την έναρξη της συνάντησης. «Είναι η πρώτη επίσκεψη που κάνω ως Διευθύνουσα Σύμβουλος σε χώρα εκτός του Ηνωμένου Βασιλείου, όπου έχουμε την έδρα μας, ή της Γερμανίας, που είναι η μεγαλύτερη αγορά μας. Επέλεξα να έρθω στην Ελλάδα επειδή πιστεύω ότι θα μπορούσε να γίνει μια πολύ ενδιαφέρουσα συζήτηση. Και θα ήθελα να μοιραστώ μαζί σας την προοπτική για επενδύσεις στη χώρα, όπως τη βλέπουμε», σημείωσε από την πλευρά της η κα Della Valle. Κατά τη διάρκεια της συνάντησης παρουσιάστηκε ο σχεδιασμός της εταιρείας σε επίπεδο επενδύσεων στην Ελλάδα, οι οποίες θα ανέλθουν σε 1 δισ. ευρώ για τα επόμενα 5 χρόνια, ενώ συζητήθηκαν οι πρωτοβουλίες που έχει αναλάβει η κυβέρνηση όσον αφορά στο φάσμα συχνοτήτων για το δίκτυο 5G και σχετικά με τον ευρύτερο ψηφιακό μετασχηματισμό της οικονομίας. Στη συνάντηση συμμετείχαν επίσης ο Υπουργός Ψηφιακής Διακυβέρνησης Δημήτρης Παπαστεργίου, ο Υπουργός Επικρατείας Σταύρος Παπασταύρου, ο Υφυπουργός παρά τω Πρωθυπουργώ Γιάννης Μπρατάκος, η Διευθύνουσα Σύμβουλος της Vodafone Ευρώπης Serpil Timuray και ο Πρόεδρος και Διευθύνων Σύμβουλος της Vodafone Ελλάδας Χάρης Μπρουμίδης. "
2024-02-13,33611,https://www.primeminister.gr/2024/02/13/33611,Τοποθέτηση του Πρωθυπουργού Κυριάκου Μητσοτάκη κατά την έναρξη της συνάντησης με εκπροσώπους της Πανελλήνιας Επιτροπής μπλόκων των αγροτών | Ο Πρωθυπουργός της Ελληνικής Δημοκρατίας,"«Θέλουμε να σας καλωσορίσουμε στη σημερινή συνάντηση και να σας πω εξ αρχής ότι πρόθεσή μου είναι να σας ακούσω όλους, εφόσον επιθυμείτε να τοποθετηθείτε όλοι, και στη συνέχεια να σας παρουσιάσω κάποιες προτάσεις τις οποίες έχουμε επεξεργαστεί για τα ζητήματα τα οποία υποψιαζόμαστε ότι θα μας θίξετε. Θέλω να τονίσω εξ αρχής ότι είμαστε εδώ για να βρούμε λύσεις και ότι προσεγγίζουμε και εμείς αυτή τη συνάντηση με κλίμα καλής διάθεσης, όπως νομίζω ότι έχουμε επιδείξει όλο αυτό το διάστημα. Και πιστεύω ότι μπορούμε να συναντηθούμε σε έναν κοινό τόπο, ο οποίος θα λαμβάνει υπόψιν τους δικούς σας δικαιολογημένους προβληματισμούς αλλά θα συνυπολογίζει και το γεγονός ότι αφενός τα δημοσιονομικά περιθώρια της χώρας είναι δεδομένα και περιορισμένα και ότι βέβαια, αν δείτε και εσείς τα πράγματα από τη δική μας πλευρά θα αντιληφθείτε κάτι το οποίο πιστεύω ότι το γνωρίζετε γιατί είστε μέσα στην κοινωνία, ότι πολλοί κλάδοι, πολλές κοινωνικές ομάδες πάντα από την κυβέρνηση έχουν αιτήματα και προσδοκίες. Και κάθε απόφαση της κυβέρνησης πρέπει να βλέπει το όλον και να λαμβάνει υπόψιν και τη διάσταση της κοινωνικής δικαιοσύνης. Οπότε, αυτά ήθελα να σας πω εισαγωγικά. Έχουμε όσο χρόνο χρειάζεται να συζητήσουμε τα θέματα εκτενώς, αλλά προκειμένου να μπορείτε να τοποθετηθείτε όλοι θα ήθελα να είστε λίγο συγκρατημένοι στις τοποθετήσεις σας, για να μπορέσουμε και εμείς στη συνέχεια να απαντήσουμε σε αυτά τα οποία θα μας πείτε». Εκ μέρους της επιτροπής ο κ. Ρίζος Μαρούδας σημείωσε: «Είναι γεγονός ότι και εσείς ο ίδιος έχετε πει ότι έχουμε δίκιο. Υπάρχουν πολλά προβλήματα στον αγροτικό τομέα που χρήζουν αντιμετώπισης και θέλουμε ουσιαστικές λύσεις για να μπορέσουμε να συνεχίσουμε και να μένουμε στα χωριά μας -που είναι και αυτό ένα ζητούμενο, γιατί η ύπαιθρος έχει ερημώσει και το ξέρουν όλοι πολύ καλά, και υπάρχουν αρκετά νέα παιδιά και στα μπλόκα που δίνουν αυτή τη μάχη της παραμονής στο επάγγελμα και στο χωριό- και ταυτόχρονα μπορούμε και να συνεχίσουμε να παράγουμε. Να καλλιεργούμε, να παράγουμε, να υπάρχουν τρόφιμα ποιοτικά και φθηνά, όπως η χώρα μας μπορεί να βγάλει πολύ ποιοτικά τρόφιμα, για τη διατροφική επάρκεια του λαού μας. Όμως αυτά τα προβλήματα που έχουμε -θα τα πούμε βέβαια και αναλυτικά- ιδιαίτερα με το κόστος και με τις τιμές, είναι ένα πρόβλημα που αυτή τη στιγμή μας εμποδίζει και φαίνεται και στη συνεχή μείωση του αγροτικού πληθυσμού. Οπότε σήμερα, με αυτό το δίκαιο των αιτημάτων που έχουμε, ερχόμαστε εδώ για να βρούμε λύσεις. Περιμένουμε από την κυβέρνηση να κάνει εξαγγελίες. Πιστεύουμε ότι υπάρχει δυνατότητα, αυτό εκτιμάμε. Θα το δούμε και στη συζήτηση. Υπάρχει πάντως και η δημοσιονομική δυνατότητα, εφόσον υπάρχει η θέληση, να βρούμε λύσεις προς αυτή την κατεύθυνση». "
2024-02-12,33607,https://www.primeminister.gr/2024/02/12/33607,Ενημερωτικό σημείωμα για την παρουσία του Πρωθυπουργού Κυριάκου Μητσοτάκη στην τελετή απονομής των βραβείων «Gazzetta Awards» | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης, συνοδευόμενος από τη σύζυγό του Μαρέβα Γκραμπόφσκι – Μητσοτάκη, παρέστη στην τελετή απονομής των «Gazzetta Awards» στο Μέγαρο Μουσικής και απένειμε βραβείο στον Otto Rehhagel, τον προπονητή που οδήγησε την εθνική ομάδα ποδοσφαίρου στην κατάκτηση του Euro 2004. «Θέλω πραγματικά να σας πω πόσο συγκινημένος είμαι σήμερα που βρίσκομαι μαζί σας και πόσο τιμητικό είναι για μένα να βραβεύσω έναν άνθρωπο ο οποίος υπήρξε πρωταγωνιστής μιας μοναδικής διαδρομής, μιας ομαδικής προσπάθειας που έφερε την πατρίδα μας στην κορυφή της Ευρώπης. Νομίζω ότι όλοι μας δεν θα ξεχάσουμε ποτέ αυτό το καλοκαίρι του 2004 και πιστεύω ότι το ελάχιστο που μπορούσαμε να κάνουμε είναι 20 χρόνια μετά να τιμήσουμε τον στρατηγό, τον μεγάλο πρωταγωνιστή αυτής της προσπάθειας», επισήμανε ο Πρωθυπουργός. «Σε αυτήν την ενδιαφέρουσα συγκυρία θέλω να ευχηθώ πράγματι τα βραβεία αυτά να συμπέσουν με το άνοιγμα των γηπέδων με διαφορετικούς κανόνες από αυτούς που ζήσαμε στο παρελθόν. Είναι μια συλλογική προσπάθεια, θα χρειαστούμε τη βοήθεια όλων, αλλά πιστεύω ότι έχει έρθει η ώρα πια να κάνουμε ένα μεγάλο άλμα και να μπορέσουμε να προσφέρουμε σε όλους τους φιλάθλους ποιότητα και ασφάλεια, όπως αρμόζει σε ένα πραγματικό ευρωπαϊκό πρωτάθλημα», υπογράμμισε ο Κυριάκος Μητσοτάκης. Η Μαρέβα Γκραμπόφσκι – Μητσοτάκη απένειμε βραβείο στη Φανή Χαλκιά για τη συνολική προσφορά της στον αθλητισμό. "
2024-02-12,33596,https://www.primeminister.gr/2024/02/12/33596,Δηλώσεις του Πρωθυπουργού Κυριάκου Μητσοτάκη μετά τη συνάντησή του με τον Πρόεδρο της Σερβίας Aleksandar Vučić στο Βελιγράδι | Ο Πρωθυπουργός της Ελληνικής Δημοκρατίας,"Αξιότιμε κ. Πρόεδρε, αγαπητέ Aleksandar, κάθε φορά που βρίσκομαι στο Βελιγράδι -για να δανειστώ μια φράση την οποία χρησιμοποίησες- αισθάνομαι και εγώ σαν να είμαι στο σπίτι μου. Θέλω να σε ευχαριστήσω και πάλι για την θαυμάσια φιλοξενία χθες το βράδυ, αλλά και για τις πολύ ουσιαστικές συζητήσεις που είχαμε σήμερα το πρωί. Νιώθω καλά, και εγώ και οι συνεργάτες μου, γιατί πιστεύω ότι διαπιστώνουμε την πρόοδο των σχέσεών μας. Είναι σχέσεις οι οποίες είναι σφυρηλατημένες στο πέρασμα του χρόνου, καθώς τα κράτη μας δεν βρίσκονται μόνο κοντά γεωγραφικά, αλλά συναντώνται και συμβαδίζουν και σε όλες τις μεγάλες ιστορικές επιλογές. Αυτή η διμερής συμπόρευση απέκτησε και στρατηγικό χαρακτήρα με την κοινή Διακήρυξη την οποία είχαμε υπογράψει στην Αθήνα, λίγους μήνες μετά την ανάληψη της Πρωθυπουργίας από εμένα, το Δεκέμβριο του 2019, στο 3ο Ανώτατο Συμβούλιο Συνεργασίας. Και, όπως είπες, προσβλέπουμε τώρα, εντός του έτους, στη σύγκληση του 4ου Συμβουλίου Συνεργασίας, με το βλέμμά μας πάντα στραμμένο σε ένα μέλλον ειρήνης, ανάπτυξης, κοινωνικής ευημερίας, στην Ελλάδα, στη Σερβία, στα Βαλκάνια, στην Ευρώπη. Αυτή την απόφασή μας να συνεργαστούμε σε όλα τα πεδία είχαμε την ευκαιρία να την επαναβεβαιώσουμε σήμερα. Δεν είναι τυχαίο ότι βρίσκομαι στο Βελιγράδι συνοδευόμενος από τέσσερις Υπουργούς αλλά και με μία ευρύτατη επιχειρηματική αποστολή -όπως είπες, θα μπορούσαμε να είχαμε φέρει πολύ περισσότερους επιχειρηματίες σήμερα μαζί μας- γιατί θέλουμε να προωθήσουμε περαιτέρω τις οικονομικές – επενδυτικές μας σχέσεις, σε συγκεκριμένους τομείς αλλά και σε συγκεκριμένα έργα. Εμείς αλλά και οι Υπουργοί μας είχαν -πιστεύω- πολύ χρήσιμες διμερείς επαφές. Μας ενδιαφέρει ιδιαίτερα, όπως είπες, η διασύνδεση των χωρών μας στην ενέργεια, στις μεταφορές. Μίλησες για τη μεγάλη σημασία την οποία αποδίδουμε και οι δύο στον εκσυγχρονισμό της γραμμής Θεσσαλονίκη – Βελιγράδι. Όπως και την ολοκλήρωση ουσιαστικά ενός ευρύτατου άξονα που θα ξεκινά από τον Πειραιά και θα καταλήγει στη Βουδαπέστη. Είναι ένα έργο στρατηγικής σημασίας για τις χώρες μας, αλλά -τολμώ να πω- και στρατηγικής σημασίας για όλη τη νοτιοανατολική Ευρώπη. Για τον σκοπό αυτό θα πρέπει να αξιοποιηθούν και ευρωπαϊκοί πόροι, οι οποίοι προορίζονται για τα Δυτικά Βαλκάνια. Εξάλλου, η πατρίδα μου διαχρονικά ενθαρρύνει έμπρακτα τη συμμετοχή της Ένωσης στην ανάπτυξη των υποδομών της Σερβίας αλλά και των γειτονικών χωρών της χερσονήσου. Κι αυτό τελίκά διότι αυτή η περιφερειακή διασυνδεσιμότητα, το πόσο γρήγορα μπορούν να ταξιδεύουν οι πολίτες των Δυτικών Βαλκανίων αλλά και τα αγαθά, αποτελεί τελικά έναν από τους πιο σημαντικούς δρόμους που οδηγούν στην ευρωπαϊκή ολοκλήρωση. Βέβαια, η συνεργασία Ελλάδας και Σερβίας επεκτείνεται και στην ενεργειακή και εφοδιαστική ασφάλεια, όπως και στη διαφοροποίηση των πηγών προμήθειας. Υποστηρίζουμε πάρα πολύ θερμά τον κάθετο διάδρομο μεταφοράς αερίου από τον νότο στον βορρά και αντίστροφα. Είναι μαζί μας και ο Διευθύνων Σύμβουλος της Δημόσιας Επιχείρησης Αερίου για να συζητήσει ακριβώς περισσότερες συνεργασίες με τις δικές σας εταιρείες. Θα μπορούσαμε να μεταφέρουμε φυσικό αέριο στη σερβική αγορά μέσω του τερματικού σταθμού και της Ρεβυθούσας αλλά και άλλων πλωτών σταθμών, ενώ εσείς με τη σειρά σας θα μπορούσατε να μας παραχωρήσετε μεγάλους χώρους αποθήκευσης τους οποίους διαθέτετε. Είναι ένα παράδειγμα μόνο της συνεργασίας που μπορούμε να αναπτύξουμε στον ενεργειακό τομέα, η οποία μπορεί να επεκταθεί φυσικά και στις Ανανεώσιμες Πηγές Ενέργειας. Όπως ανέφερες, εμείς διαθέτουμε σε αυτόν τον τομέα πολύτιμη τεχνογνωσία. Παράγουμε σχεδόν το 50% της ηλεκτρικής μας ενέργειας από Ανανεώσιμες Πηγές Ενέργειας. Και φιλοδοξούμε να γίνουμε και ένας κόμβος εξαγωγής πράσινης ενέργειας προς τον βορρά. Και θέλουμε να βοηθήσουμε τη Σερβία στη δική της πράσινη μετάβαση, καθώς σταδιακά θα υπάρχει απεξάρτηση από τις πιο ρυπογόνες πηγές παραγωγής ενέργειας προς την πράσινη ενέργεια, μεταφέροντας και τεχνογνωσία αλλά και επενδυτικά κεφάλαια. Και βέβαια, θέλω να ευχηθώ στον φίλο Aleksandar, στον Πρόεδρο Vučić, καλή επιτυχία για την Specialized EXPO 2027, η οποία θα διεξαχθεί για πρώτη φορά εδώ στο Βελιγράδι. Είναι μια υποψηφιότητα την οποία η Αθήνα στήριξε ολόθερμα και για την καλή διοργάνωση της οποίας είμαστε έτοιμοι να βοηθήσουμε με κάθε τρόπο. Θα έχουμε την ευκαιρία να μιλήσουμε και στη συνέχεια πιο αναλυτικά για άλλους τομείς οικονομικής συνεργασίας. Θέλω να πω, όμως, αυτό το οποίο είπε και ο Πρόεδρος Vučić: ότι η σερβική οικονομία έχει δείξει εντυπωσιακούς ρυθμούς ανάπτυξης τα τελευταία χρόνια. Είναι μακράν η μεγαλύτερη οικονομία στα Δυτικά Βαλκάνια. Και καθώς η Ελλάδα βγαίνει και αυτή από την οικονομική κρίση, πιστεύω ότι οι δύο οικονομίες μας είναι συντονισμένες σε υψηλούς ρυθμούς ανάπτυξης. Κατά συνέπεια η διασύνδεσή τους μόνο όφελος μπορεί να έχει και για τις δύο χώρες. Και βέβαια, μιλώντας για την Ευρώπη, η Ελλάδα έχει υπάρξει ίσως ο πιο σταθερός σύμμαχος, αγαπητέ μου Aleksandar, στεκόμαστε στο πλευρό σας υπέρ της ευρωπαϊκής σας προοπτικής. Και πρέπει να πω ότι οι συζητήσεις στις Βρυξέλλες γενικά για τα ζητήματα της ευρωπαϊκής διεύρυνσης έχουν αποκτήσει νέα δυναμική. Οι αποφάσεις που έλαβε η Ευρωπαϊκή Ένωση την περασμένη χρονιά για την Ουκρανία, τη Μολδαβία, τη Γεωργία αλλά και τη Βοσνία-Ερζεγοβίνη, είναι ιστορικές και πιστεύω ακράδαντα ότι πρέπει και το Βελιγράδι να αξιοποιήσει αυτή τη θετική συγκυρία προς όφελος της ενταξιακής διαδικασίας. Και χαίρομαι πολύ που άκουσα τον Πρόεδρο Vučić να μιλάει με πολύ ξεκάθαρα λόγια για την ευρωπαϊκή προοπτική της Σερβίας. Το έχω πει πολλές φορές, το επαναλαμβάνω και εδώ: δεν μπορεί να υπάρχει μέλλον, ευρωπαϊκό μέλλον, για τα Δυτικά Βαλκάνια χωρίς να υπάρχει ευρωπαϊκό μέλλον για τη Σερβία, τη μεγαλύτερη χώρα των Δυτικών Βαλκανίων. Για εμάς η ένταξη των Δυτικών Βαλκανίων, συνολικά, στην Ευρώπη είναι στρατηγικός μας στόχος -ήταν στρατηγικός στόχος από τη Διακήρυξη της Θεσσαλονίκης πριν από 21 χρόνια. Και επιταχύνοντας κι εσείς τις μεταρρυθμίσεις στο εσωτερικό της χώρας, θα έρθετε πιο κοντά στην Ευρώπη. Πιστεύω ότι μπορούμε, αγαπητέ Aleksandar, να κάνουμε το 2024 μία χρονιά σημαντικής προόδου για τη Σερβία και εμείς θα σταθούμε δίπλα σας σε αυτή την προσπάθεια. Με ενημέρωσε ο Πρόεδρος και για τις εξελίξεις στον διάλογο με την Πρίστινα. Όπως γνωρίζετε, η δική μας θέση για το Κόσοβο παραμένει σταθερή. Και πιστεύουμε ότι η ευρωπαϊκή διαμεσολάβηση και ο διάλογος είναι μονόδρομος για την εξομάλυνση των σχέσεων των δύο πλευρών. Και αυτό θα σηματοδοτούσε, τελικά, και τη σταθερότητα σε ολόκληρη την περιοχή που είναι ο απώτερος στόχος όλων μας. Παρακολουθούμε και εμείς με ανησυχία τις εντάσεις των τελευταίων μηνών. Δεν πρέπει να επιστρέψουμε σε επικίνδυνες καταστάσεις του παρελθόντος και ξέρω ότι αυτό θέλει και ο Πρόεδρος Vučić. Συζητήσαμε, τέλος, και όλες τις διεθνείς και περιφερειακές εξελίξεις στη Μέση Ανατολή, την Ερυθρά Θάλασσα, την Ουκρανία. Οι θέσεις μας είναι κοινές, πάντα με γνώμονα το Διεθνές Δίκαιο. Κλείνω λέγοντας ότι αυτή η εγκάρδια και γόνιμη συζήτησή μας εμπλούτισε περισσότερο το φάσμα της στρατηγικής μας συνεργασίας και ότι κάναμε ένα ακόμα μεγάλο βήμα στην κοινή μας διαδρομή. Νομίζω ότι σε εμάς αλλά και στους συνεργάτες μας εναπόκειται να προσθέσουμε πολύ περιεχόμενο και ουσία στις στρατηγικές κατευθύνσεις που δώσαμε μέσα από αυτή την πολύ ουσιαστική διμερή συζήτηση. Φίλε Aleksandar, σε ευχαριστώ για ακόμη μια φορά θερμά για τη θαυμάσια φιλοξενία. "
2024-02-11,33591,https://www.primeminister.gr/2024/02/11/33591,Δήλωση του Πρωθυπουργού Κυριάκου Μητσοτάκη στην εφημερίδα Realnews | Ο Πρωθυπουργός της Ελληνικής Δημοκρατίας,"Η Κυβέρνηση από την αρχή της θητείας της έσκυψε πάνω στα προβλήματα του πρωτογενούς τομέα, στήριξε τους αγρότες και ήταν και παραμένει ανοιχτή στον διάλογο μαζί τους. Από το 2019, απαντάμε με συγκεκριμένες πρωτοβουλίες και απτές πολιτικές. Εμείς ήμασταν αυτοί που μειώσαμε τη φορολογία στους αγρότες, δίνοντας, για πρώτη φορά, τη δυνατότητα απαλλαγής από την καταβολή φόρου εισοδήματος κατά 50% των φορολογητέων κερδών σε αγρότες που μετέχουν σε συνεταιρισμούς, ομάδες παραγωγών και συμβολαιακή γεωργία, ενώ θεσμοθετήσαμε και νέα φορολογική κλίμακα για τα φυσικά πρόσωπα και τους κατ’ επάγγελμα αγρότες, με συντελεστές που ξεκινούν από το 9%, αντί για 22%. Επίσης, χορηγήσαμε εφάπαξ ενίσχυση με το 2% του τζίρου για τις κτηνοτροφικές εκμεταλλεύσεις. Εμείς ήμασταν αυτοί που διαπραγματευτήκαμε μία Κοινή Αγροτική Πολιτική και το ποσό που πήρε η χώρα μας, 19,3 δις €, έμεινε το ίδιο ακριβώς με την προηγούμενη ΚΑΠ, όταν χώρες όπως η Γαλλία, η Ιταλία, η Γερμανία, το Βέλγιο, υπέστησαν μείωση από 10-15%. Και εδώ είμαστε πάλι να συζητήσουμε για το πώς μπορούμε να κάνουμε την ΚΑΠ καλύτερη σε ζητήματα που έχουν να κάνουν και με το πώς οι Ευρωπαίοι αγρότες, και κατά συνέπεια οι Έλληνες αγρότες, θα αντιμετωπίσουν την έκθεση στον παγκόσμιο ανταγωνισμό. Εμείς επίσης, πολεμήσαμε τις παράνομες ελληνοποιήσεις και δώσαμε παραπάνω από 1 δισεκατομμύριο ευρώ στην τετραετία για αποζημιώσεις από φυσικές καταστροφές. Σε σχέση με τα αιτήματα που έχουν διατυπωθεί τις τελευταίες ημέρες, πολλά από αυτά έχουν ήδη υλοποιηθεί, είτε εν μέρει είτε συνολικά. Το θέμα του κόστους είναι πραγματικό, αλλά θέλω να υπενθυμίσω πως έχουμε μειώσει το ΦΠΑ και στα λιπάσματα και στις ζωοτροφές από το 13% στο 6% και τον ΦΠΑ για αγορά αγροτικών μηχανημάτων από το 24% στο 13%. Ο Ειδικός Φόρος Κατανάλωσης στο πετρέλαιο, επιστρέφεται για τρίτη συνεχόμενη χρονιά, με κόστος στον κρατικό προϋπολογισμό 82 εκατομμυρια ευρώ. Επίσης ανακοινώσαμε πρόσθετη έκπτωση της ΔΕΗ κατά 10% στο αγροτικό ρεύμα από τον Μάϊο μέχρι και τον Σεπτέμβριο και τη ρύθμιση των χρεών προς τη ΔΕΗ των Τοπικών και Γενικών Οργανισμών Εγγείων Βελτιώσεων (ΤΟΕΒ, ΓΟΕΒ), που φτάνουν σήμερα τα 87 εκ. ευρώ. Ανακοινώσαμε επίσης μείωση σε διάστημα διετίας της τιμής της κιλοβατώρας, κατ΄ελάχιστον 30% για τους αγρότες που συμμετέχουν σε συνεργατικά σχήματα (συνεταιρισμοί, οργανώσεις και ομάδες παραγωγών κ.λπ.) και στους αγρότες που ασκούν συμβολαιακή γεωργία με την κατασκευή των νέων φωτοβολταϊκών, με εγγυημένη τιμή για διάστημα δεκαετίας. Για τους μεμονωμένους αγρότες θα ξεκινήσει άμεσα νέο Πρόγραμμα αποκλειστικά για Αγρότες με τίτλο «Φωτοβολταϊκά στο Χωράφι», ύψους 30 εκ. ευρώ. Έχουμε πει ξεκάθαρα, ότι τα δημοσιονομικά περιθώρια εξαντλήθηκαν σε αυτό το επίπεδο. Μπορούμε να συζητήσουμε μεσο-μακροπρόθεσμες λύσεις για την αντιμετώπιση προβλημάτων και πλευρές της προσαρμογής στην πράσινη μετάβαση με πιο ήπιο τρόπο μέσω τροποποιήσεων της ΚΑΠ. Έχουμε πει ξεκάθαρα όμως πως ο ανοιχτός διάλογος προϋποθέτει ανοιχτούς δρόμους και διάθεση συνεννόησης κι όχι εμμονή σε μαξιμαλιστικά αιτήματα. Κι ότι το δικαίωμα κάποιων να προβάλουν τα αιτήματά τους δεν μπορεί να έχει ως αποτέλεσμα την αναίρεση του δικαιώματος άλλων πολιτών στην ελεύθερη μετακίνηση. Η Κυβέρνηση έχει την υποχρέωση να κατανέμει δίκαια τους πόρους που δημιουργεί η ελληνική οικονομία για να διατηρείται η κοινωνική συνοχή και να μην νιώθουν άλλες κοινωνικές ομάδες που δεν διαδηλώνουν ή δεν έχουν τη δυνατότητα να προκαλέσουν τόσο μεγάλο ενδιαφέρον των ΜΜΕ ότι αδικούνται. Πιστεύουμε στις μεγάλες δυνατότητες του πρωτογενούς τομέα, έχουμε σταθεί δίπλα στον αγροτικό κόσμο και θα συνεχίσουμε να το κάνουμε. "
2024-02-09,33583,https://www.primeminister.gr/2024/02/09/33583,Ενημερωτικό σημείωμα για τη συνάντηση του Πρωθυπουργού Κυριάκου Μητσοτάκη με τον Πρωθυπουργό της Κροατίας Andrej Plenković | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης συναντήθηκε το απόγευμα στο Μέγαρο Μαξίμου με τον Πρωθυπουργό της Κροατίας Andrej Plenković. Κατά την έναρξη της συνάντησης, οι δύο ηγέτες έκαναν τις ακόλουθες δηλώσεις (ανεπίσημη μετάφραση από τα αγγλικά): Κυριάκος Μητσοτάκης: Κύριε Πρωθυπουργέ, Andrej, καλωσόρισες και πάλι στην Αθήνα. Είχαμε την ευκαιρία σήμερα το πρωί, στο πλαίσιο μιας πολύ εποικοδομητικής εκδήλωσης του Ευρωπαϊκού Λαϊκού Κόμματος, να ανταλλάξουμε απόψεις όσον αφορά την πρόοδο των προγραμμάτων μας στο πλαίσιο του Ταμείου Ανάκαμψης και Ανθεκτικότητας. Και πιστεύω ότι ήταν μια πολύ χρήσιμη συνάντηση. Επίσης, ενόψει των ευρωεκλογών, θεωρώ ότι είναι σημαντικό να μπορούμε να προβάλλουμε στους ευρωπαίους πολίτες ότι οι ευρωπαϊκοί πόροι χρησιμοποιούνται σωστά. Έχουμε επίσης την ευκαιρία να επανεξετάσουμε τις εξαιρετικές διμερείς μας σχέσεις. Επιτρέψτε μου να σας συγχαρώ για άλλη μια φορά για τη σημαντική πρόοδο που έχει σημειώσει η Κροατία όσον αφορά τη ζώνη Σένγκεν, το ευρώ και το γεγονός ότι η οικονομία σας πηγαίνει ιδιαίτερα καλά. Είναι πάντα χαρά μου να σας καλωσορίζω στην Αθήνα και εύχομαι να έχετε μια ωραία μέρα. Ο καιρός είναι πολύ ευχάριστος. Andrej Plenković: Ευχαριστώ πολύ, αγαπητέ κ. Πρωθυπουργέ, αγαπητέ Κυριάκο. Χαιρετίζω όλη την αντιπροσωπεία σας. Είναι πράγματι μεγάλη τιμή να βρίσκομαι για άλλη μια φορά στην Αθήνα και σας ευχαριστώ για τη φιλοξενία στο πλαίσιο τόσο της σημερινής μας συνάντησης όσο και του συνεδρίου, στο οποίο νομίζω ότι και οι δυο μας καταφέραμε να θέσουμε στο επίκεντρο τις δράσεις που έχουμε αναλάβει από κοινού σε επίπεδο Ευρωπαϊκής Ένωσης και στις οποίες ήμασταν πολύ σοβαροί και αφοσιωμένοι όσον αφορά την αξιοποίηση του NextGenerationEU ως ένα από τα πολύ σημαντικά εργαλεία που προορίζονταν για την τόνωση της οικονομίας μας μετά την πανδημία του Covid-19.
Και όπως αποδεικνύεται από τους αριθμούς, όσον αφορά στη χρηματοδότηση σε σχέση με το ΑΕΠ, στα έργα που υλοποιούνται, τόσο η Ελλάδα όσο και η Κροατία, χώρες με φιλο-ευρωπαϊκές κυβερνήσεις, όχι μόνο αξιοποιούν πολύ καλά τους πόρους του NextGenerationEU αλλά αυτό έχει ουσιαστικό αποτύπωμα στις δημόσιες επενδύσεις και γενικότερα στην προσπάθεια για την ανάκαμψη από την κρίση. Επίσης, σας ευχαριστώ για την υποστήριξή σας σχετικά με την ένταξη της Κροατίας στη ζώνη Σένγκεν την περασμένη χρονιά, καθώς και την ένταξη στην ευρωζώνη. Πιστεύω ότι το NextGenerationEU αποδεικνύει πως χώρες όπως η Ελλάδα και η Κροατία μπορούν πραγματικά να κάνουν τη διαφορά χρησιμοποιώντας κατάλληλα τους πόρους της ΕΕ με βάση τον εθνικό σχεδιασμό και αξιοποιώντας ταυτόχρονα και εθνικούς πόρους. "
2024-02-08,33562,https://www.primeminister.gr/2024/02/08/33562,Ενημερωτικό σημείωμα για τη συνάντηση του Πρωθυπουργού Κυριάκου Μητσοτάκη με τους Περιφερειάρχες | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης συναντήθηκε στο Μέγαρο Μαξίμου με τους 13 Περιφερειάρχες της χώρας με αντικείμενο την προώθηση των Περιφερειακών Σχεδίων Ανάπτυξης και το συντονισμό μεταξύ Κυβέρνησης και Περιφερειών. Στην εισαγωγική του τοποθέτηση ο Πρωθυπουργός σημείωσε: «Συναντιόμαστε σήμερα, λίγες μόλις εβδομάδες μετά την επίσημη ανάληψη των καθηκόντων σας και ακολουθώντας με συνέπεια αυτά τα οποία είχα πει το βράδυ των αυτοδιοικητικών εκλογών, ότι δηλαδή κυβέρνηση και Τοπική Αυτοδιοίκηση, β’ βαθμού εν προκειμένω, έχουν μία υποχρέωση και μόνο, χωρίς δογματισμούς, χωρίς κομματικούς χρωματισμούς: την όσο το δυνατόν καλύτερη συνεργασία μας για τη βελτίωση της ζωής των συμπολιτών μας και την επιδίωξη μίας ποιοτικής περιφερειακής, οικονομικής και κοινωνικής ανάπτυξης. Την ενδυνάμωση της σχέσης των πολιτικών που σχεδιάζουμε και υλοποιούμε, τη μείωση των περιφερειακών ανισοτήτων, αλλά και τη δημιουργία μιας διακριτής αναπτυξιακής στρατηγικής και ταυτότητας για κάθε Περιφέρεια ξεχωριστά. Επίσης, την αποτελεσματικότερη διαχείριση των προκλήσεων από μείζονες εξωγενείς κρίσεις, όπως η κλιματική αλλαγή ή το προσφυγικό ζήτημα, και βέβαια την αποκέντρωση, που αποτελεί μία βασική συνθήκη ισόρροπης ανάπτυξης και ευημερίας κάθε πολίτη, ακόμη κι αν ζει στο πιο απομακρυσμένο σημείο της πατρίδας μας. Το έχουμε πει πολλές φορές, το ασπάζεστε κι εσείς: δεν υπάρχουν Έλληνες διαφορετικών ταχυτήτων και αυτό αφορά τις ανισότητες και εντός των ιδίων των περιφερειών. Για πρώτη φορά πέρυσι θυμάστε ότι επιχειρήσαμε, σε συνεργασία με τις Περιφέρειες -τις προηγούμενες περιφερειακές διοικήσεις που πολλές απ’ αυτές βρίσκονται και σήμερα εδώ στο τραπέζι- μία αναλυτική αποτύπωση όλων των έργων και των συνεκτικών δράσεων που σχεδιάζονται και υλοποιούνται σε 12 Περιφέρειες -η Αττική είναι μία ξεχωριστή κατηγορία- από όλους τους αρμόδιους φορείς. Πρόθεσή μας ήταν να αναδείξουμε τις προτεραιότητες, την ανάγκη ορθολογικής κατανομής πόρων, τα συγκριτικά πλεονεκτήματα αλλά και εκείνα τα πεδία τα οποία απαιτούν μεγαλύτερη στήριξη, μεγαλύτερη ενίσχυση και κοινό σχεδιασμό. Αξιοποιώντας αυτό το εμπεδωμένο πια, θα έλεγα, πλαίσιο συνεργασίας της κυβέρνησης με τις Περιφέρειες και υπό τον συντονισμό της Προεδρίας της Κυβέρνησης, του Υπουργού κ. Σκέρτσου, δημιουργείται ένα συνεκτικό πλέγμα έργων και πολιτικών σε τοπικό, περιφερειακό αλλά και σε εθνικό επίπεδο, έτσι ώστε να εξυπηρετείται η περιφερειακή, οικονομική και κοινωνική ανάπτυξη με την επικαιροποίηση των περιφερειακών σχεδίων, κάτι στο οποίο συμβάλλετε και εσείς ήδη. Ταυτόχρονα, ενδυναμώνουμε και πυκνώνουμε τη μεταξύ μας συνεργασία με τη βοήθεια ενός σταθερού μηχανισμού παρακολούθησης των περιφερειακών σχεδίων αλλά και της εξέλιξης όλων των έργων που υπάγονται στην εποπτεία της Προεδρίας της Κυβέρνησης. Αυτό πάντα σε συνεργασία με όλα τα συναρμόδια Υπουργεία και θα έλεγα ειδικά τα Υπουργεία Οικονομικών, Εσωτερικών και Υποδομών. Ο στόχος μας μέσω των περιφερειακών αναπτυξιακών σχεδίων είναι, όπως είπα και πριν, η διαμόρφωση μιας συνεκτικής στρατηγικής περιφερειακής, οικονομικής αλλά και κοινωνικής ανάπτυξης. Ενός εθνικού παραγωγικού μοντέλου που θα εξασφαλίζει τη βιωσιμότητά του απέναντι σε τρέχουσες αλλά και απέναντι σε διαβλεπόμενες προκλήσεις και κρίσεις. Μπορούμε να επικεντρώσουμε τις πολιτικές μας σε ειδικότερα πεδία, όπως η ορεινότητα, όπως η νησιωτικότητα, αλλά και σε συγκεκριμένους τομείς πολιτικής, όπως η απασχόληση, η πολιτική προστασία, οι επενδυτικές ευκαιρίες, η επιστροφή των νέων, η ενίσχυση των κοινωνικών πολιτικών. Αλλά η ενδυνάμωση των Περιφερειών αποτελεί προϋπόθεση για τη μείωση των περιφερειακών ανισοτήτων και τη διασφάλιση της ανθεκτικότητάς τους. Θέλω να πάμε όμως και ένα βήμα παρακάτω στην κατεύθυνση της λογοδοσίας, της διαφάνειας αλλά και της ενημέρωσης κάθε πολίτη. Θα ενεργοποιήσουμε τις επόμενες εβδομάδες μια ανοιχτή, μια δημόσια πλατφόρμα που θα είναι προσβάσιμη σε κάθε πολίτη, όπου θα παρέχεται μια πολύ πιο λεπτομερής ενημέρωση για τα έργα τα οποία ολοκληρώνονται, υλοποιούνται και σχεδιάζονται σε κάθε Περιφέρεια, σε κάθε Περιφερειακή Ενότητα, σε κάθε Δήμο της χώρας. Η πληροφορία αυτή πρέπει να είναι αναλυτική, να έχει στοιχεία χρηματοδότησης, πρόοδο υλοποίησης για σκοπούς και ευρύτερης ενημέρωσης αλλά και για σκοπούς δέσμευσης όλων των εμπλεκόμενων. Θυμάστε όταν πήγα σε όλες τις Περιφέρειες και παρουσιάσαμε τα περιφερειακά αναπτυξιακά σχέδια, αυτός ακριβώς ήταν ο σκοπός: να δεσμευτούμε από κοινού σε ένα αναλυτικό σχέδιο με συγκεκριμένα έργα τα οποία έχουν συγκεκριμένη χρηματοδότηση και συγκεκριμένο φορέα υλοποίησης. Ώστε όλοι να γνωρίζουμε ότι μιλάμε την ίδια γλώσσα και να μπορούμε να κάνουμε και μια λογική κατανομή εργασίας μεταξύ μας. Ξέρετε καλά ότι η χώρα μας έχει εξασφαλίσει για τα επόμενα χρόνια από τα ευρωπαϊκά χρηματοδοτικά εργαλεία, από τα ταμεία συνοχής, από το Ταμείο Ανάκαμψης, από το Πρόγραμμα Αγροτικής Ανάπτυξης, παραπάνω από 80 δισεκατομμύρια ευρώ. Αυτά κατευθύνονται σε μεγάλο βαθμό στην περιφερειακή ανάπτυξη και νομίζω ότι είναι κοινή μας πρόκληση να μπορούμε να τα διαχειριστούμε με τον πιο επωφελή τρόπο. Ξέρω, θα το συζητήσουμε και στη συνέχεια, ότι αυτό που σας απασχολεί είναι η αύξηση των πόρων που μπορείτε να αξιοποιήσετε. Αναφέρομαι και ειδικά σε αυτούς που εκλεγήκατε πρώτη φορά και καταλαβαίνω απόλυτα την ανάγκη να ξεκινήσει κάποιος με καλό ρυθμό και καλή δυναμική τη νέα σας θητεία. Για όλα αυτά είμαστε ανοιχτοί να τα δούμε σε συνεργασία με τα αρμόδια Υπουργεία. Νομίζω ότι και η εκπροσώπηση της κυβέρνησης, η εκτεταμένη εκπροσώπηση, στη σημερινή συνάντηση αποδεικνύει τη δέσμευσή μας για μία συνολική αντιμετώπιση των θεμάτων που μας απασχολούν και σας απασχολούν. Είναι προφανές ότι πρέπει να επιδιώξουμε υψηλούς ρυθμούς απορρόφησης και υλοποίησης προκειμένου να μην πάει ούτε ένα ευρώ χαμένο. Αλλά νομίζω ότι χαμένη δεν πρέπει να πάει και αυτή η ευκαιρία για πρώτη φορά να διαμορφώσουμε στη χώρα μία συνεκτική περιφερειακή πολιτική, να τη χρηματοδοτήσουμε με ορθολογικό τρόπο για να έχουμε τη μεγαλύτερη δυνατή βελτίωση και επίτευξη των στόχων που έχουμε θέσει από κοινού. Ξέρετε πολύ καλά, δεν χρειάζεται να το πω, ότι η πόρτα μου είναι πάντα ανοιχτή για όλους και θέλω να κρατήσουμε αυτό το επίπεδο ουσιαστικής συνεργασίας, είχαμε θέσει και κάποιους στόχους την προηγούμενη φορά αλλά πιστεύω ότι δύο φορές το χρόνο πρέπει να βρισκόμαστε μαζί. Είναι ένας ρεαλιστικός στόχος για να μπορούμε μία φορά το εξάμηνο να αξιολογούμε την πρόοδο την οποία έχουμε πετύχει αλλά να μπορώ να ακούω και εγώ ειδικά ζητήματα τα οποία μπορεί να σας απασχολούν. Και νομίζω ότι σε αυτή την κατεύθυνση θα εργαστούμε όλοι, με καλή διάθεση. Νομίζω εξάλλου το έχουμε αποδείξει και στην προηγούμενη θητεία μας, ότι αντίπαλοι είναι τα προβλήματα και ότι πρώτα και πάνω από όλα προέχει η καλή συνεργασία μεταξύ μας. Και το ίδιο θα κάνουμε, αγαπητέ μου Πρόεδρε, και τώρα». Από την πλευρά ο Πρόεδρος της Ένωσης Περιφερειών Ελλάδας, Περιφερειάρχης Κεντρικής Μακεδονίας, Απόστολος Τζιτζικώστας ανέφερε: «Κύριε Πρόεδρε, εγώ θέλω να σας ευχαριστήσω, να ευχαριστήσω την κυβέρνησή σας και εσάς προσωπικά γιατί ξέρω ότι πιστεύετε βαθιά στην ενδυνάμωση του ρόλου των Περιφερειών και συνολικά στην ενδυνάμωση της αυτοδιοίκησης προς όφελος των πολιτών. Άλλωστε, είναι γνωστό ότι οι Περιφέρειες ειδικά, είναι ο αναπτυξιακός βραχίονας του κράτους. Είναι ένας οργανισμός που έχει από τη μια τις αναπτυξιακές προκλήσεις να αντιμετωπίσει και από την άλλη, φυσικά, τη βελτίωση της καθημερινότητας και της ζωής των συμπολιτών μας. Και αποδείξατε τα τελευταία χρόνια ως κυβέρνηση, κ. Πρόεδρε, ότι πράγματι πιστεύετε σε αυτή την ενδυνάμωση και τα έργα που έγιναν, η συνεργασία που υπήρξε, αποδεικνύουν ότι αυτή η πίστη σας γίνεται με πράξεις και όχι με λόγια. Σήμερα ξεκινάει ένας νέος κύκλος, μία νέα περίοδος κατά την οποία θα πρέπει να πάμε ακόμα παρακάτω. Θα πρέπει να πάμε και να εργαστούμε ακόμη περισσότερο, να εμβαθύνουμε και άλλο αυτή την ουσιαστική συνεργασία. Υπάρχουν ζητήματα ανοιχτά τα οποία θέλουμε να επιλύσουμε και τα οποία θα λειτουργήσουν σε όφελος των τοπικών κοινωνιών και για τα οποία είμαι βέβαιος ότι στην κυβέρνηση θα βρούμε όχι απλά συμπαραστάτες, αλλά και συμμάχους. Θέλω να γνωρίζετε ότι και οι 13 Περιφερειάρχες που είμαστε σήμερα εδώ, άλλοι νεοεκλεγέντες άλλοι επανεκλεγέντες, πιστεύουμε όλοι στο κοινό όραμα να χτίσουμε την Ελλάδα της επόμενης μέρας πάνω στις σωστές μεταρρυθμίσεις που θα επιτρέψουν αφενός στο κράτος να λειτουργεί γρήγορα και ευέλικτα και αποδοτικά και αφετέρου θα βελτιώσει τις συνθήκες όλων των πολιτών σε όλες τις γωνιές της Ελλάδος». Περισσότερα από 6.500 έργα σε όλη την Ελλάδα και δημόσια πλατφόρμα για την παρακολούθηση της χρηματοδότησης, υλοποίησης και λογοδοσίας των έργων Στα καταρτισμένα και επικαιροποιημένα Περιφερειακά Σχέδια Ανάπτυξης για κάθε Περιφέρεια περιλαμβάνονται 6.561 έργα, εκ των οποίων τα 679 εμβληματικά, ενώ ειδική έμφαση έχει δοθεί στα έργα αποκατάστασης σε Θεσσαλία, Έβρο και Βόρεια Εύβοια.
Τα έργα που είναι σε εξέλιξη και υπό σχεδιασμό έχουν χρονικό ορίζοντα ολοκλήρωσης το 2030, συγκεκριμένους προϋπολογισμούς και πηγές χρηματοδότησης. Παράλληλα, δημιουργείται μια δημόσια βάση δεδομένων συνεχούς παρακολούθησης των έργων με δυνατότητα επικαιροποίησης ανά δίμηνο ή τετράμηνο και δυνατότητα εξαγωγής ειδικών αναφορών. Στην πλατφόρμα που θα τεθεί σε λειτουργία μέσα στον Φεβρουάριο και θα είναι προσβάσιμη σε κάθε πολίτη, θα υπάρχει λεπτομερής πληροφορία για τα έργα που ολοκληρώνονται, υλοποιούνται και σχεδιάζονται σε κάθε Περιφερειακή Ενότητα και σε κάθε Δήμο της χώρας. Η πληροφορία για κάθε έργο θα είναι αναλυτική, θα έχει στοιχεία χρηματοδότησης, προόδου υλοποίησης και δέσμευσης όλων των εμπλεκόμενων. Στη σύσκεψη συμμετείχαν εκ μέρους της κυβέρνησης η Υπουργός Εσωτερικών, Νίκη Κεραμέως, ο Υπουργός Υποδομών και Μεταφορών, Χρήστος Σταϊκούρας, ο Υπουργός Περιβάλλοντος και Ενέργειας, Θεόδωρος Σκυλακάκης, ο Υπουργός Αγροτικής Ανάπτυξης και Τροφίμων, Ελευθέριος Αυγενάκης, ο Υπουργός Κλιματικής Κρίσης και Πολιτικής Προστασίας, Βασίλης Κικίλιας, ο Υπουργός Επικρατείας, Σταύρος Παπασταύρου, ο Υπουργός Επικρατείας, Άκης Σκέρτσος, ο Αναπληρωτής Υπουργός Εθνικής Οικονομίας και Οικονομικών, Νίκος Παπαθανάσης, ο Αναπληρωτής Υπουργός Εσωτερικών, Θεόδωρος Λιβάνιος, ο Υφυπουργός Κλιματικής Κρίσης και Πολιτικής Προστασίας, Χρήστος Τριαντόπουλος, ο Υφυπουργός παρά τω Πρωθυπουργώ, Γιάννης Μπρατάκος, ο Υφυπουργός παρά τω Πρωθυπουργώ, Θανάσης Κοντογεώργης, ο Υφυπουργός παρά τω Πρωθυπουργώ και Κυβερνητικός Εκπρόσωπος, Παύλος Μαρινάκης, ο Γενικός Γραμματέας Δημοσίων Επενδύσεων και ΕΣΠΑ, Δημήτρης Σκάλκος, η Γενική Γραμματέας Συντονισμού, Εύη Δραμαλιώτη και ο Διοικητής της Ειδικής Υπηρεσίας Συντονισμού Ταμείου Ανάκαμψης, Ορέστης Καβαλάκης. Στη σύσκεψη παρέστη και ο Πρόεδρος της Κεντρικής Ένωσης Δήμων Ελλάδας, Λάζαρος Κυρίζογλου. Περιφερειακά Σχέδια Οικονομικής & Κοινωνικής Ανάπτυξης "
2024-02-07,33559,https://www.primeminister.gr/2024/02/07/33559,Τηλεδιάσκεψη του Πρωθυπουργού Κυριάκου Μητσοτάκη με τους επικεφαλής των Αρχών της Ελλάδας στο εξωτερικό | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης είχε σήμερα τηλεδιάσκεψη με τους επικεφαλής των Πρεσβειών και των Μονίμων Αντιπροσωπειών της Ελλάδας στο εξωτερικό, συνεχίζοντας για τρίτο διαδοχικό έτος μία πρωτοβουλία που καθιερώθηκε το 2022. Κατά τη διάρκεια της συζήτησης, στην οποία συμμετείχε και ο Υπουργός Εξωτερικών Γιώργος Γεραπετρίτης, έγινε ανασκόπηση των πεπραγμένων της ελληνικής εξωτερικής πολιτικής το περασμένο έτος και αποτίμηση της εικόνας της χώρας στην διεθνή σκηνή, ενώ εξετάστηκαν οι πολυεπίπεδες προκλήσεις στο γεωπολιτικό τοπίο που διαμορφώνουν οι συγκρούσεις στην Ουκρανία και τη Μέση Ανατολή. Επισημάνθηκε ότι η θέση της Ελλάδας και το διπλωματικό της κεφάλαιο έχουν αναβαθμιστεί ουσιαστικά, ενώ παράλληλα η ισχυρή ανάκαμψη της οικονομίας, η καλλιέργεια ενός εξωστρεφούς υποδείγματος και η αξιοπιστία της χώρας αναγνωρίζονται διεθνώς. «Θέλω να σταθώ ιδιαίτερα σε μια πολύ σημαντική δημοκρατική κατάκτηση για την πατρίδα μας, που δεν είναι άλλη από την επιστολική ψήφο. Εκεί θα χρειαστούμε τη βοήθεια όλων σας, διότι τους επόμενους τρεις μήνες θα είναι ουσιαστικά ανοιχτή η πλατφόρμα εγγραφής, που θα δίνει τη δυνατότητα όχι μόνο σε όσους κατοικούν στο εξωτερικό, αλλά σε όσους και σε όσες το επιθυμούν στην Ελλάδα -εσάς σας αφορούν περισσότερο αυτοί που κατοικούν στο εξωτερικό- να εγγραφούν έτσι ώστε να μπορούν να ψηφίσουν με αυτόν τον τρόπο στις ευρωεκλογές», ανέφερε ο Πρωθυπουργός κατά τη διάρκεια της εισαγωγικής τοποθέτησής του. «Έχει πάρα πολύ μεγάλη σημασία και εσείς αλλά και όλο σας το προσωπικό και οι προξενικές μας αρχές να διαφημίσουν στις ελληνικές κοινότητες αυτή τη δυνατότητα. Και φυσικά να μπορούμε να διευκολύνουμε αυτούς οι οποίοι θέλουν να εγγραφούν. Η διαδικασία θα είναι αρκετά απλή. Είναι για εμάς ένα μεγάλο στοίχημα να μπορέσουμε να προσελκύσουμε στις εκλογές όσο το δυνατόν περισσότερους συμπολίτες μας», τόνισε ο Κυριάκος Μητσοτάκης. "
2024-02-06,33540,https://www.primeminister.gr/2024/02/06/33540,Ενημερωτικό σημείωμα για την επίσκεψη του Πρωθυπουργού Κυριάκου Μητσοτάκη στο Γενικό Νοσοκομείο Πειραιά Τζάνειο | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης επισκέφθηκε το πρωί το Γενικό Νοσοκομείο Πειραιά Τζάνειο, όπου εκτελούνται εκτεταμένα έργα για την αναβάθμιση χώρων νοσηλείας και υγιεινής, με χρηματοδότηση από το Ταμείο Ανάκαμψης και Ανθεκτικότητας. Ο Πρωθυπουργός, συνοδευόμενος από τον Υπουργό Υγείας Άδωνι Γεωργιάδη, τον Υφυπουργό Μάριο Θεμιστοκλέους και τον Διοικητή της 2ης Υγειονομικής Περιφέρειας Χρήστο Ροΐλο, ενημερώθηκε από τον Διοικητή του νοσοκομείου Ηλία Γουζουάση για την πρόοδο των εργασιών, οι οποίες συνολικά καταλαμβάνουν επιφάνεια περίπου 4.000 τετραγωνικών μέτρων, σε τέσσερις ορόφους του κύριου κτηρίου. Ο Πρωθυπουργός ξεναγήθηκε αρχικά στις αναβαθμισμένες εγκαταστάσεις του 1ου και του 3ου ορόφου, οι οποίες έχουν πλέον παραδοθεί προς χρήση, και στη συνέχεια ανέβηκε στον 4ο όροφο, όπου οι εργασίες αναμένεται να ολοκληρωθούν εντός του Μαρτίου, ώστε στη συνέχεια να αρχίσουν τα έργα στον 5ο. Ο Κυριάκος Μητσοτάκης είχε την ευκαιρία να συνομιλήσει με ιατρικό και νοσηλευτικό προσωπικό, το οποίο ευχαρίστησε για τη αδιάκοπη προσφορά του εν μέσω εργασιών. «Θα βοηθήσει πάρα πολύ», σημείωσε μία εργαζόμενη στο νοσοκομείο, αναφερόμενη στις αναβαθμίσεις που υλοποιούνται. Οι παρεμβάσεις στο Τζάνειο περιλαμβάνουν την ανακαίνιση και τον εκσυγχρονισμό των θαλάμων νοσηλείας, των γραφείων, κοινόχρηστων και υποστηρικτικών χώρων οκτώ νοσηλευτικών μονάδων, τη δημιουργία 32 νέων λουτρών και την πλήρη ανακατασκευή 18 συγκροτημάτων κοινόχρηστων WC. Στο τέλος της επίσκεψής του ο Πρωθυπουργός δήλωσε: «Θέλω να εκφράσω την ικανοποίησή μου για την ταχύτητα με την οποία δρομολογείται το σημαντικό έργο ανακατασκευής του Τζάνειου Νοσοκομείου. Είχα την ευκαιρία να επισκεφθώ τις παλιές πτέρυγες. Όσοι εργάζεστε εδώ ή έχετε νοσηλευθεί, γνωρίζετε την κατάσταση η οποία δυστυχώς επικρατούσε στο νοσοκομείο. Είχε να γίνει ουσιαστική ανακατασκευή από το 1960, ενημερώθηκα. Και βέβαια, μπορείτε να κάνετε τη σύγκριση με τις νέες πτέρυγες, με θαλάμους οι οποίοι πια έχουν τουαλέτες, έτσι ώστε να μπορούμε να παρέχουμε αξιοπρεπείς συνθήκες νοσηλείας, αλλά και εργασίας, σε ένα νοσοκομείο το οποίο είναι τόσο ταυτισμένο με την πόλη του Πειραιά. Θέλω να τονίσω ότι οι πόροι οι οποίοι αξιοποιήθηκαν για την ανακατασκευή του Τζάνειου προέρχονται από το Ταμείο Ανάκαμψης. Και θέλω να ευχαριστήσω το ΤΑΙΠΕΔ, ως φορέα υλοποίησης, για την πολύ μεγάλη ταχύτητα με την οποία δρομολογεί σημαντικά έργα, τα οποία μόνο στα νοσοκομεία μας ξεπερνούν τα 300 εκατομμύρια ευρώ.
Είναι η καλύτερη απόδειξη ότι οι πόροι του Ταμείου Ανάκαμψης πιάνουν τόπο και μέσα από αυτούς υλοποιούμε έργα τα οποία χρόνιζαν εδώ και πολύ καιρό, για την αναβάθμιση συνολικά της δημόσιας υγείας και του Εθνικού Συστήματος Υγείας. Θέλω, επίσης, να συγχαρώ όλους τους εργαζόμενους στο νοσοκομείο, διότι δεν είναι εύκολο να προχωράς σε μία τέτοια παρέμβαση με το νοσοκομείο «εν κινήσει», να λειτουργεί δηλαδή. Το ίδιο θα συμβεί και με τα Τμήματα Επειγόντων Περιστατικών. Οπότε σας ευχαριστώ πάρα πολύ για τη συνεργασία σας και για την κατανόησή σας. Αλλά κι εσείς βλέπετε τα αποτελέσματα αυτής της παρέμβασης: καλύτερες συνθήκες εργασίες για εσάς και σίγουρα καλύτερες συνθήκες νοσηλείας για τους ασθενείς οι οποίοι έρχονται και νοσηλεύονται στο Τζάνειο. Έτσι οραματιζόμαστε το νέο Εθνικό Σύστημα Υγείας: με ποιοτικές υποδομές, με ουσιαστική αξιοποίηση των ευρωπαϊκών πόρων και σε αυτή την κατεύθυνση θα εξακολουθούμε να εργαζόμαστε. Οπότε εύχομαι καλή και γρήγορη ολοκλήρωση των έργων». Ο Υπουργός Υγείας Άδωνις Γεωργιάδης σημείωσε ότι «μετά από 60 και πλέον χρόνια γίνεται μία ουσιαστική ανακαίνιση όλων των χώρων του νοσοκομείου. Σε χρόνο ρεκόρ, σε λιγότερο από δύο μήνες, κ. Πρόεδρε, ξεκίνησε η εργολαβία, παραδόθηκαν ήδη οι δύο πρώτοι όροφοι, πλήρως ανακαινισμένοι και ανακατασκευασμένοι, κατασκευάζεται ο τρίτος και ακολουθούμε για τον τέταρτο. Και σε έναν μήνα από σήμερα ξεκινάμε και την επόμενη εργολαβία, που ανακαινίζουμε όλα τα τμήματα επειγόντων περιστατικών στο ισόγειο του νοσοκομείου. Έτσι, μέσα στο πρώτο εξάμηνο του 2024, το Τζάνειο θα είναι πρακτικά ένα καινούργιο νοσοκομείο». Στον φάκελο του Εθνικού Σχεδίου Ανάκαμψης και Ανθεκτικότητας «Ελλάδα 2.0» για τη δημόσια υγεία περιλαμβάνονται επίσης, μεταξύ άλλων, η ανακατασκευή και ο εκσυγχρονισμός των τμημάτων επειγόντων περιστατικών σε μεγάλα δημόσια νοσοκομεία όπως το Θριάσιο, το ΚΑΤ και το Ιπποκράτειο, η αναβάθμιση των κτηρίων, των ενεργειακών προδιαγραφών, του ηλεκτρολογικού εξοπλισμού και των υποδομών περισσότερων από 150 δομών πρωτοβάθμιας φροντίδας, και η προμήθεια ιατροτεχνολογικού εξοπλισμού για όλα τα 312 κέντρα υγείας. "
2024-02-01,33506,https://www.primeminister.gr/2024/02/01/33506,Δήλωση του Πρωθυπουργού Κυριάκου Μητσοτάκη κατά την άφιξή του στην έκτακτη Σύνοδο του Ευρωπαϊκού Συμβουλίου στις Βρυξέλλες | Ο Πρωθυπουργός της Ελληνικής Δημοκρατίας,"Το σημερινό έκτακτο Ευρωπαϊκό Συμβούλιο λαμβάνει χώρα για έναν και μόνο λόγο: διότι στο περασμένο Ευρωπαϊκό Συμβούλιο, του Δεκεμβρίου, μία χώρα, η Ουγγαρία, δεν μας επέτρεψε να πετύχουμε την απαραίτητη ομοφωνία προκειμένου να συμφωνήσουμε στην αναθεώρηση του Πολυετούς Δημοσιονομικού Πλαισίου και στη χορήγηση μιας σημαντικής οικονομικής υποστήριξης προς την δοκιμαζόμενη Ουκρανία. Είμαι αισιόδοξος ότι σε αυτό το Ευρωπαϊκό Συμβούλιο θα καταφέρουμε 27 χώρες να πετύχουμε επιτέλους μία συμφωνία, η οποία να δώσει λύση σε αυτό το πολύ σημαντικό πρόβλημα το οποίο αντιμετωπίζουμε. Είναι πολύ σημαντικό να μπορέσουμε και να αποδεσμεύσουμε τους πρόσθετους πόρους του Πολυετούς Δημοσιονομικού Πλαισίου, προκειμένου να υποστηρίξουμε εκείνες τις χώρες που δοκιμάζονται από προσφυγική κρίση, αλλά, ταυτόχρονα, να εξασφαλίσουμε και την απαραίτητη χρηματοδότηση για την Ουκρανία η οποία δίνει έναν υπαρξιακό αγώνα για την ελευθερία της. Σε κάθε περίπτωση, είμαστε αποφασισμένοι, με τον έναν ή τον άλλον τρόπο, να βρούμε σήμερα μια λύση. Θέλω επίσης να σταθώ σύντομα στο ζήτημα των αγροτικών κινητοποιήσεων οι οποίες, όπως έχετε αντιληφθεί, δοκιμάζουν πολλές ευρωπαϊκές χώρες, συμπεριλαμβανομένων και των Βρυξελλών. Η Ελλάδα από την πρώτη στιγμή είχε ταχθεί υπέρ της πρότασης η οποία προωθείται από την Ευρωπαϊκή Επιτροπή έτσι ώστε να υπάρξει μία παύση στο καθεστώς αγρανάπαυσης για εκτάσεις οι οποίες καλλιεργούνται, σε ευρωπαϊκό επίπεδο. Εφόσον προχωρήσουμε σε αυτή την κατεύθυνση θα μπορέσουν να αποδεσμευτούν πρόσθετες εκτάσεις για καλλιέργεια έτσι ώστε οι αγρότες μας να έχουν πρόσθετο εισόδημα και από την πώληση των προϊόντων αλλά και από τις συνδεδεμένες ενισχύσεις. Από εκεί και πέρα θα επαναλάβω αυτό το οποίο είπα και χθες: η ελληνική πολιτεία, στα πλαίσια των δημοσιονομικών της δυνατοτήτων, βρίσκεται πάντα κοντά στον πρωτογενή τομέα, όπως το έκανε εδώ και 4,5 χρόνια. Έτσι θα εξακολουθούμε να το κάνουμε και τώρα ώστε, στο μέτρο του εφικτού, να μπορούμε να αντιμετωπίζουμε δίκαια αιτήματα των αγροτών και των κτηνοτρόφων μας. "
2024-01-31,33500,https://www.primeminister.gr/2024/01/31/33500,Ενημερωτικό σημείωμα για την επίσκεψη του Πρωθυπουργού Κυριάκου Μητσοτάκη στο έργο αντλησιοταμίευσης της Αμφιλοχίας | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης επισκέφθηκε το πρωί το εργοτάξιο όπου κατασκευάζεται η μονάδα αντλησιοταμίευσης Αμφιλοχίας, που αποτελεί τη μεγαλύτερη επένδυση αποθήκευσης ενέργειας μεγάλης κλίμακας στην Ελλάδα, ύψους 650 εκατομμυρίων ευρώ, με στόχο την υποστήριξη της περαιτέρω διείσδυσης ανανεώσιμων πηγών στο ενεργειακό μείγμα της χώρας. «Εδώ στα ορεινά της Αμφιλοχίας δρομολογείται ένα πρωτοποριακό έργο, όχι μόνο για τα ελληνικά αλλά και για τα ευρωπαϊκά δεδομένα. Αυτό το σημαντικό έργο αντλησιοταμίευσης ουσιαστικά θα πρέπει να το φανταστούμε ως μια πολύ μεγάλη μπαταρία. Όταν έχουμε πλεόνασμα ηλεκτρικής ενέργειας μετακινούμε νερό από τον χαμηλό ταμιευτήρα στον υψηλό και όποτε το σύστημα χρειάζεται ηλεκτρική ενέργεια γίνεται ακριβώς η αντίστροφη πορεία. Το έργο αυτό έχει ιδιαίτερα μεγάλη σημασία διότι, όπως είπε και ο κ. Περιστέρης, θα μειώσει τελικά το κόστος της ηλεκτρικής ενέργειας και θα μας επιτρέψει να χρησιμοποιούμε περισσότερες ανανεώσιμες πηγές ενέργειας και να τις αξιοποιούμε με τον καλύτερο δυνατό τρόπο», δήλωσε ο Πρωθυπουργός, αφού ξεναγήθηκε στο εργοτάξιο και ενημερώθηκε για την πορεία των εργασιών από τον Πρόεδρο και Διευθύνοντα Σύμβουλο της ΓΕΚ ΤΕΡΝΑ, Γιώργο Περιστέρη, και τον Διευθυντή του έργου Δημήτρη Βράγκο. «Είναι ένα έργο το οποίο χρηματοδοτείται από το Ταμείο Ανάκαμψης με 250 εκατομμύρια και όταν με το καλό ολοκληρωθεί, μέσα στα επόμενα δύο με τρία χρόνια, θα έχει μια σημαντικότατη προστιθέμενη αξία για τη συνολική σταθερότητα του ηλεκτρικού συστήματος, καθώς δεν μπορούμε να προσδοκούμε στη μέγιστη δυνατή διείσδυση των ανανεώσιμων πηγών ενέργειας χωρίς να έχουμε μεθόδους αποθήκευσης. Και η αντλησιοταμίευση είναι εκείνη η μέθοδος αποθήκευσης που έχει και τη μεγαλύτερη προστιθέμενη αξία, καθώς σε αυτό το εργοτάξιο θα απασχοληθούν στην πλήρη του ανάπτυξη σχεδόν 1.000 εργαζόμενοι, οπότε μιλάμε και για πολλές περισσότερες δουλειές για την ευρύτερη περιοχή της Αιτωλοακαρνανίας. Οπότε, προσβλέπουμε στη γρήγορη ολοκλήρωση αυτού του πολύ καινοτόμου όπως είπα και για τα ευρωπαϊκά δεδομένα έργου και με το καλό να ξαναβρεθούμε εδώ να το εγκαινιάσουμε», πρόσθεσε ο Κυριάκος Μητσοτάκης. «Είναι ένα έργο που έχει πολύ μεγάλη εγχώρια προστιθέμενη αξία, 70% θα μείνει στην Ελλάδα από τη δαπάνη του έργου εν αντιθέσει με άλλα συστήματα αποθήκευσης. Και προχωράμε ταχύτατα με μεγάλη απασχόληση. Πιστεύουμε σε λίγα χρόνια αυτό θα μπορεί να εξυπηρετεί το ηλεκτρικό σύστημα όλης της χώρας και να επιτρέψει την περαιτέρω διείσδυση των ΑΠΕ ούτως ώστε η Ελλάδα να γίνει πιο αυτάρκης και πιο φτηνή σε ηλεκτρισμό», ανέφερε από την πλευρά του ο κ. Περιστέρης. Οφέλη για το ηλεκτρικό σύστημα, μείωση του κόστους ηλεκτρικής ενέργειας για τους καταναλωτές και θέσεις εργασίας στην περιοχή Ο σταθμός αντλησιοταμίευσης στην Αμφιλοχία θα έχει συνολική ισχύ 680 MW και τη δυνατότητα να παράγει περισσότερες από 800 γιγαβατώρες πράσινης ενέργειας ανά έτος, συμβάλλοντας στη μείωση της χρήσης εισαγόμενων καυσίμων και εξυπηρετώντας τους στόχους της πράσινης μετάβασης. Τα συνολικά οφέλη από την ένταξή του στο ηλεκτρικό σύστημα εκτιμάται ότι θα υπερβούν τα 120 εκατομμύρια ευρώ ετησίως, με σημαντική ελάφρυνση του κόστους ηλεκτρικής ενέργειας για τους καταναλωτές. Για την κατασκευή του σταθμού, που θα διαθέτει δύο ανεξάρτητους άνω ταμιευτήρες, δημιουργούνται περίπου 1.000 θέσεις εργασίας. Στη φάση της λειτουργίας θα δημιουργηθούν 60 νέες θέσεις εργασίας, που θα αφορούν εξειδικευμένο και βοηθητικό προσωπικό. Οι τεχνικές μελέτες του έργου, το οποίο αναμένεται να συμβάλλει και στη μεταφορά ενέργειας μεταξύ Ελλάδας και άλλων κρατών, συγχρηματοδοτήθηκαν από το πρόγραμμα «Connecting Europe Facility», ενώ μέρος της συνολικής επένδυσης χρηματοδοτείται από τον Μηχανισμό Ανάκαμψης και Ανθεκτικότητας. "
2024-01-29,33479,https://www.primeminister.gr/2024/01/29/33479,Δηλώσεις της Προέδρου της Δημοκρατίας Κατερίνας Σακελλαροπούλου και του Πρωθυπουργού Κυριάκου Μητσοτάκη κατά την έναρξη της συνάντησής τους στο Προεδρικό Μέγαρο | Ο Πρωθυπουργός της Ελληνικής Δημοκρατίας,"Κυριάκος Μητσοτάκης: Κυρία Πρόεδρε, θα ήθελα καταρχάς να σας ενημερώσω για τις σημαντικές εξελίξεις που είχαμε το Σαββατοκύριακο στα ζητήματα που αφορούν την εξωτερική και αμυντική μας πολιτική. Αναφέρομαι προφανώς στην επιστολή την οποία έλαβα από τον Υπουργό Εξωτερικών των Ηνωμένων Πολιτειών, τον κ. Blinken, με την οποία και επίσημα η Ελλάδα εντάσσεται στο πρόγραμμα των F-35, λαμβάνει ταυτόχρονα όμως και μία πολύ σημαντική δωρεάν αμυντική βοήθεια από τις Ηνωμένες Πολιτείες. Θεωρώ ότι η επιστολή αυτή είναι η καλύτερη επισφράγιση του στρατηγικού βάθους των ελληνοαμερικανικών σχέσεων και επιβεβαιώνει έμπρακτα ότι μία αξιόπιστη αλλά και δυναμική εξωτερική πολιτική μπορεί να έχει πολύ ουσιαστικό αντίκρισμα για τη μελλοντική θωράκιση της χώρας, ειδικά στον τομέα της ενίσχυσης της αποτρεπτικής της δυνατότητας. Από εκεί και πέρα, κυρία Πρόεδρε, όπως βλέπετε, η Κυβέρνηση ξεδιπλώνει με μεγάλη ταχύτητα το μεταρρυθμιστικό της πρόγραμμα. Όπως σας είχα ενημερώσει και την προηγούμενη φορά, κινούμαστε σε πολλά παράλληλα επίπεδα. Η συζήτηση σε μεγάλο βαθμό έχει μονοπωληθεί από το νομοσχέδιο για την ισότητα στον πολιτικό γάμο, όμως πρέπει να σας πω ότι ταυτόχρονα μας απασχολούν μια σειρά από άλλα σημαντικά ζητήματα, όπως η μεταρρύθμιση στην τριτοβάθμια εκπαίδευση, η οποία -λογικό θα έλεγα ότι είναι, κάθε μεγάλη μεταρρύθμιση προκαλεί και τις αντιδράσεις της- έχει οδηγήσει σε μία σχετική αναταραχή στον χώρο των πανεπιστημίων. Θέλω να επαναλάβω και σε εσάς, κυρία Πρόεδρε, ότι ο σκοπός μας δεν είναι μόνο να ανοίξουμε την τριτοβάθμια εκπαίδευση πια και στα μη κρατικά, μη κερδοσκοπικά πανεπιστήμια, αλλά να ενισχύσουμε ουσιαστικά και το δημόσιο πανεπιστήμιο, όπως έχουμε κάνει συστηματικά εδώ και 4,5 χρόνια. Από εκεί και πέρα, θέλω επίσης να σταθώ στον τρόπο με τον οποίον η κυβέρνηση πορεύεται σχετικά με τη στήριξη των πιο αδύναμων συμπολιτών μας, ειδικά απέναντι στο πρόβλημα της ακρίβειας, μια ακρίβεια η οποία φαίνεται να επιμένει. Όπως σας έχω πει πολλές φορές, κάθε φορά που θα έχουμε πρόσθετες δημοσιονομικές δυνατότητες -αποτέλεσμα του γεγονότος ότι η οικονομία μας αναπτύσσεται με γρήγορους ρυθμούς-, θα φροντίζουμε ώστε να αξιοποιούμε αυτό το δημοσιονομικό πλεόνασμα για στοχευμένες κοινωνικές πολιτικές. Σε αυτήν τη λογική εντάχθηκε και η αύξηση του επιδόματος γέννας, την οποία ανακοινώσαμε την προηγούμενη εβδομάδα, στην οποία αποδίδω πολύ μεγάλη σημασία. Θυμίζω ότι είναι μια πολιτική η οποία ξεκίνησε από την κυβέρνηση της Νέας Δημοκρατίας και θα έλεγα ότι έχει διπλό σκοπό. Όχι μόνο προφανώς αποτελεί έναν μόνο πυλώνα της πολιτικής μας για το δημογραφικό, αλλά ταυτόχρονα, ειδικά σε αυτή τη δύσκολη συγκυρία, στηρίζει νέες οικογένειες απέναντι στο αυξημένο κόστος της ανατροφής και της υποστήριξης των βρεφών. Γι’ αυτό κι έχει μεγάλη σημασία το γεγονός ότι τα χρήματα θα δοθούν αναδρομικά από 1.1.2023, για όλα τα παιδιά, δηλαδή, τα οποία γεννήθηκαν από την 1η Ιανουαρίου του 2023. Από εκεί και πέρα, θα συνεχίσουμε, όπως έχουμε δεσμευτεί απέναντι στον ελληνικό λαό, στην υλοποίηση των σημαντικών μεταρρυθμίσεων, για τις οποίες εξάλλου θέλω να θυμίσω ότι εκλεγήκαμε. Δεν εκλεγήκαμε για να παραμείνουμε ακίνητοι και να παρατηρούμε την πολιτική μας ισχύ. Εκλεγήκαμε για να μετουσιώσουμε σε πράξη ένα φιλόδοξο πρόγραμμα το οποίο αλλάζει την Ελλάδα σε όλα τα επίπεδα. Είμαστε μία κυβέρνηση πάντα ανοιχτή σε όλα τα κοινωνικά αιτήματα, ακούμε την κοινωνία, ακούμε και τους αγρότες οι οποίοι τώρα διαμαρτύρονται, σε μεγάλο βαθμό δικαιολογημένα για ζητήματα τα οποία έχουν να κάνουν με την αύξηση του κόστους παραγωγής. Δεν είναι εξάλλου μόνο ελληνικό το πρόβλημα, το βλέπετε να εκδηλώνεται σε όλη την Ευρώπη. Θέλω να θυμίσω όμως ότι εμείς ήμασταν το κόμμα το οποίο στήριξε το αγροτικό εισόδημα μέσα από μια σειρά από πολιτικές και οι πόρτες μας είναι πάντα ανοιχτές, στα πλαίσια των δημοσιονομικών μας δυνατοτήτων. Και θα το τονίσω αυτό, θέλουμε πάντα να στηρίζουμε τον πρωτογενή τομέα, έναν πρωτογενή τομέα -και να κλείσω με αυτό- ο οποίος βέβαια, τα τελευταία χρόνια, παρά τις δυσκολίες, έχει επιτύχει σημαντικούς ρυθμούς ανάπτυξης, καθώς οι εξαγωγές ελληνικών αγροτικών προϊόντων πηγαίνουν από ρεκόρ σε ρεκόρ. Ας κρατήσουμε λοιπόν και τη θετική πλευρά ενός αγροτικού τομέα που, παρά τις δυσκολίες, αλλάζει και πρέπει να προσαρμοστεί, και οφείλουμε να τον βοηθήσουμε σε αυτήν την προσαρμογή, ώστε κι αυτός να γίνει πιο ανταγωνιστικός. Κατερίνα Σακελλαροπούλου: Κύριε Πρόεδρε, πράγματι η ενίσχυση της αποτρεπτικής δυνατότητας της χώρας είναι πολύ σημαντική και με αυτόν τον τρόπο ενισχύεται και ο ρόλος της ως παράγοντα σταθερότητας στην περιοχή μας. Από εκεί και πέρα, για το εσωτερικό και τις μεταρρυθμίσεις στις οποίες αυτή τη στιγμή προχωράτε, θα έλεγα ότι η κοινωνία πολλές φορές δείχνει τον δρόμο και ο νομοθέτης προσαρμόζεται, γιατί όπως εξελίσσεται η κοινωνία εξελίσσονται και οι μορφές συμβίωσης, υπάρχουν εξελίξεις σε πολλά μέτωπα. Στη δημοκρατία οι κινητοποιήσεις είναι ένα μέσο έκφρασης της αντίθετης γνώμης και επομένως είναι θεμιτό, είναι κατανοητό. Αυτό όμως που πρέπει, επίσης να δεχόμαστε όλοι είναι ότι, για παράδειγμα στα πανεπιστήμια, δεν πρέπει να σταματάει η λειτουργία τους. Πρέπει να προστατευθεί και το δικαίωμα των σπουδαστών να τελειώσουν τις σπουδές τους, να προχωρήσουν, να μην χάσουν εξεταστική. Αυτό είναι σημαντικό. Στο θέμα του πρωτογενούς τομέα, του οποίου τη σπουδαιότητα για την Ελλάδα είναι σαφές ότι γνωρίζουμε όλοι, είναι πολύ σημαντικό να ενισχύεται συνεχώς. Όπως λέτε, έχουμε κάποια καλά αποτελέσματα ήδη, πράγματι και εκεί είναι πολύ σπουδαίο να υπάρχει διάλογος, να γίνεται προσπάθεια επίλυσης των προβλημάτων με διάλογο, διότι έτσι εξασφαλίζουμε και την κοινωνική συνοχή. Θα έλεγα ότι αυτό είναι ίσως ένα μάθημα για όλους. "
2024-01-27,33466,https://www.primeminister.gr/2024/01/27/33466,Δήλωση του Πρωθυπουργού Κυριάκου Μητσοτάκη | Ο Πρωθυπουργός της Ελληνικής Δημοκρατίας,"Σήμερα είναι μία σημαντική ημέρα για την εθνική μας άμυνα και για την ελληνική διπλωματία. Γιατί, με βάση επιστολή που έλαβα από τον Υπουργό Εξωτερικών των Ηνωμένων Πολιτειών Antony Blinken, αναδεικνύεται και επισφραγίζεται το στρατηγικό βάθος των ελληνοαμερικανικών σχέσεων. Με αυτήν, η Ελλάδα τίθεται και επισήμως στην τροχιά απόκτησης έως και 40 μαχητικών αεροσκαφών τελευταίας γενιάς F-35. Ταυτόχρονα, όμως, αποκτά και εντελώς δωρεάν ένα πολύ μεγάλο πακέτο εξοπλισμών που ενισχύουν καθοριστικά και τους τρεις κλάδους των Ενόπλων Δυνάμεων, αλλά και το Ελληνικό Λιμενικό. Πρόκειται για φρεγάτες, για μεταγωγικά C-130, για θωρακισμένα άρματα μάχης και οχήματα, αλλά και για πολλά ακόμη στοιχεία αμυντικού υλικού, τα οποία η χώρα μας εξασφάλισε ύστερα από το αίτημα που είχα διατυπώσει, τον Μάιο του 2022, προσωπικά στον Πρόεδρο Biden. Η πατρίδα θωρακίζεται, έτσι, διπλά: απ’ τη μία πλευρά η αποτρεπτική της ισχύς μεγεθύνεται σε γη, σε αέρα και σε θάλασσα. Ενώ, από την άλλη, δεν επιβαρύνεται ο Έλληνας φορολογούμενος, καθώς αυτό το πακέτο θα διατεθεί δωρεάν, από τα αμερικανικά αποθέματα. Είναι το αποτέλεσμα μιας μεθοδικής, αθόρυβης και μακράς προσπάθειας, που συνδύασε τη συμμαχική συνέπεια της Ελλάδας στα διεθνή μέτωπα με την προώθηση των εθνικών της συμφερόντων. Αποτέλεσμα το οποίο εδραιώνει, παράλληλα, τη δυναμική και αυτοτελή ελληνοαμερικανική στρατηγική σχέση. Γιατί η σημερινή εξέλιξη δικαιώνει την ενεργή διπλωματία της αξιοπιστίας που ακολουθούμε παντού τα τελευταία χρόνια: από τον πόλεμο στην Ουκρανία, τη διεύρυνση του ΝΑΤΟ και την ενεργειακή ασφάλεια της Ευρώπης, μέχρι την ένταση στην Ανατολική Μεσόγειο και το δράμα της Μέσης Ανατολής. Με καθαρές θέσεις και με πρωτοβουλίες στα μεγάλα ζητήματα, η Ελλάδα ασκεί, πλέον, ενεργό ρόλο στον Δυτικό κόσμο. Κάτι που της αναγνωρίζουν εταίροι και σύμμαχοι, βλέποντας στη χώρα μας έναν σταθερό συμπαραστάτη, έναν έμπιστο συνομιλητή αλλά και έναν αναγκαίο συνοδοιπόρο και συνεργάτη. Σε μία εποχή αβεβαιότητας, λοιπόν, η πατρίδα μας επιβεβαιώνει ότι στέκει με σοβαρότητα και γεωπολιτική ωριμότητα στον παγκόσμιο χάρτη. Ενώ, την ίδια ώρα, υπηρετεί τα εθνικά της δίκαια, θωρακίζοντας την άμυνά της. Στον δρόμο της σταθερότητας και της ειρήνης, πάντα με υπερηφάνεια και εθνική αυτοπεποίθηση. Επισυνάπτεται η επιστολή του Υπουργού Εξωτερικών των ΗΠΑ Antony Blinken προς τον Πρωθυπουργό Κυριάκο Μητσοτάκη. "
2024-01-26,33460,https://www.primeminister.gr/2024/01/26/33460,"Τοποθετήσεις του Πρωθυπουργού Κυριάκου Μητσοτάκη κατά τη διάρκεια συζήτησης με τον Πρόεδρο του ΔΣ και Διευθύνοντα Σύμβουλο της JPMorgan Chase, Jamie Dimon | Ο Πρωθυπουργός της Ελληνικής Δημοκρατίας","Ο Πρωθυπουργός Κυριάκος Μητσοτάκης συμμετείχε, μέσω τηλεδιάσκεψης, σε συζήτηση με τον Πρόεδρο του Διοικητικού Συμβουλίου και Διευθύνοντα Σύμβουλο της JPMorgan Chase, Jamie Dimon, στο πλαίσιο επενδυτικού roadshow για την Ελλάδα στη Νέα Υόρκη. Αναφερόμενος στην πορεία της ελληνικής οικονομίας και στις προτεραιότητες της κυβέρνησης ο Πρωθυπουργός σημείωσε: Αναφερθήκατε στο εξώφυλλο του περιοδικού «Economist». Θυμάμαι ένα ακόμα εξώφυλλο του «Economist» που έδειχνε ένα ελικόπτερο να πετάει πάνω από την Ακρόπολη και ο τίτλος ήταν «Acropolis Now», μια σαφής αναφορά στο «Apocalypse Now», μια ταινία της δεκαετίας του ’70. Δεν μπορούσα παρά να αναλογιστώ την πρόοδο που έχουμε σημειώσει από τότε. Ειδικά από το 2019 και μετά, πιστεύω ότι αυτό που έχουμε πετύχει για λογαριασμό του ελληνικού λαού είναι σημαντικό. Και βέβαια, οι επενδυτές που πίστεψαν στην ιστορία μας από την αρχή επωφελήθηκαν επίσης πάρα πολύ από την ιστορία επιτυχίας της Ελλάδας. Ήρθαμε στην εξουσία το 2019 έχοντας κληρονομήσει πάρα πολλά προβλήματα, αλλά ήμασταν πολύ σαφείς από την αρχή ότι έπρεπε να θέσουμε την οικονομία σε τροχιά βιώσιμης ανάπτυξης χωρίς να θέσουμε σε κίνδυνο τη δημοσιονομική μας θέση. Το πετύχαμε αλλάζοντας και τον αναπτυξιακό ιστό της οικονομίας. Δεν πρόκειται πλέον για μια οικονομία που εξακολουθεί να βασίζεται κυρίως στην κατανάλωση, αλλά πολύ περισσότερο στην ανάπτυξη που βασίζεται στις επενδύσεις. Αν δείτε την αλματώδη αύξηση στις ξένες άμεσες επενδύσεις τα τελευταία χρόνια, ήταν εντυπωσιακή. Θυμάμαι όταν πήγα για πρώτη φορά ως Πρωθυπουργός στο Παγκόσμιο Οικονομικό Φόρουμ στο Νταβός, το 2020, υπήρχε δυσπιστία για τα επιχειρήματά μας σχετικά με την προοπτική ανάπτυξης της χώρας. Τώρα είναι προφανώς πολύ πιο εύκολο και υπάρχει πολύ μεγαλύτερο ενδιαφέρον από ξένους επενδυτές, σε όλους τους τομείς, για να επενδύσουν στην Ελλάδα. Θέλω εδώ να επικεντρωθώ στη διάκριση μεταξύ πολιτικών (policies) και πολιτικής (politics), διότι στην περίπτωσή μας η πολιτική δεν κυριάρχησε ποτέ στη δημόσια συζήτηση, με την έννοια ότι δεν προσκολληθήκαμε σε ιδεολογικές προσεγγίσεις. Επικεντρωθήκαμε σε πρακτικές λύσεις που πράγματι λειτουργούσαν. Αναγνωρίσαμε λάθη, όποτε έγιναν λάθη. Και θεωρώ ότι αυτός είναι, επίσης, ο τρόπος για να οικοδομήσουμε και πάλι την εμπιστοσύνη, η οποία αποτελεί θεμελιώδες συστατικό για την πρόοδο κάθε χώρας. Πιστεύω ότι οι πολίτες επιβράβευσαν αυτή την εμπιστοσύνη στις πρόσφατες εκλογές. Τηρήσαμε τις υποσχέσεις μας, με το να εστιάζουμε πάντα στα προβλήματα των πολιτών. Και αυτός είναι ο λόγος για τον οποίο όλες οι κοινωνικές μας πολιτικές και κάθε πλεόνασμα που καταφέρνουμε να παράγουμε διοχετεύεται στοχευμένα σε εκείνους που έχουν τη μεγαλύτερη ανάγκη. Τέλος, ως εισαγωγική παρατήρηση, σε αντίθεση με πολλές άλλες ευρωπαϊκές χώρες έχουμε μια σταθερή κυβέρνηση με απόλυτη πλειοψηφία, η οποία εξακολουθεί να χαίρει μεγάλης υποστήριξης από τους πολίτες. Και έχουμε μπροστά μας ένα καθαρό πεδίο, με την έννοια ότι δεν έχουμε εκλογές -έχουμε τις ευρωεκλογές, αλλά δεν πρόκειται να αλλάξουν τη θεμελιώδη δυναμική. Ταυτόχρονα, παραμένω το ίδιο προσηλωμένος στις μεταρρυθμίσεις όπως ήμουν και το 2019. Άρα, η δέσμευσή μου είναι: «γκάζι» για τις μεταρρυθμίσεις, πάντα με έμφαση στη δημοσιονομική πειθαρχία. Σχετικά με το μεταρρυθμιστικό έργο της κυβέρνησης και τους στόχους που έχει θέσει για τη δεύτερη τετραετία ο Κυριάκος Μητσοτάκης ανέφερε: Ο καθένας που ηγείται ενός μεγάλου οργανισμού ή, στη δική μου περίπτωση, που έχει ηγετικό ρόλο σε μία χώρα γνωρίζει ότι ο εφησυχασμός μπορεί να αποβεί καταστροφικός. Τίποτα δεν θα μπορούσε να είναι πιο επικίνδυνο για εμάς από το να πούμε: «εντάξει, εξασφαλίσαμε μια δεύτερη θητεία, εξακολουθούμε να έχουμε ένα μεγάλο προβάδισμα στις δημοσκοπήσεις, ανακτήσαμε την επενδυτική βαθμίδα, άρα μπορούμε να κατεβάσουμε ρυθμούς». Κάνω ακριβώς το αντίθετο: προχωρώ όλες τις δύσκολες μεταρρυθμίσεις τώρα. Έχουμε πλήρη επίγνωση ότι χρειάζεται ακόμη πολλή δουλειά να κάνουμε στον τομέα της ανταγωνιστικότητας, βελτιώνοντας το επιχειρηματικό περιβάλλον. Δίνουμε ιδιαίτερη έμφαση στη μεταρρύθμιση της Δικαιοσύνης. Ο χρόνος που χρειάζεται μια υπόθεση για να εκδικαστεί στην Ελλάδα δεν είναι κάτι αποδεκτό. Μόλις εγκρίναμε στο Υπουργικό Συμβούλιο μια σημαντική νομοθετική πρωτοβουλία για τον εξορθολογισμό του τρόπου λειτουργίας των δικαστηρίων μας και την κατανομή του προσωπικού σε αυτά. Και, φυσικά, επιδιώκουμε να κάνει η χώρα μας άλματα όποτε είναι δυνατό. Στον ψηφιακό τομέα, για παράδειγμα, εισαγάγαμε το gov.gr ως το κεντρικό σημείο επαφής με το κράτος και τώρα είναι το δεύτερο δημοφιλέστερο ελληνικό εμπορικό σήμα (brand). Έχω θέσει πολύ σαφείς στόχους. Ο πρωταρχικός στόχος μου είναι η αύξηση των πραγματικών μισθών, διότι γνωρίζουμε πως το κόστος ζωής εξακολουθεί να είναι αυξημένο. Καθώς η ανεργία μειώνεται, οι μισθοί αυξάνονται, αυτό είναι καλό, είναι καλό και για τις επιχειρήσεις. Θα πρέπει να πληρώνουν περισσότερα για να προσελκύουν εργαζόμενους υψηλών προσόντων και μπορούν να το κάνουν επειδή μειώσαμε τους φορολογικούς συντελεστές. Η στάση μας όσον αφορά τις επιχειρήσεις ήταν από την αρχή πολύ ξεκάθαρη: μειώνουμε τη φορολογία στα νομικά πρόσωπα και στα μερίσματα, απλοποιούμε το ρυθμιστικό πλαίσιο. Οι επιχειρήσεις επωφελούνται από την γενικότερη καλή πορεία της χώρας. Είμαι βέβαιος ότι το ακροατήριό σας το αναγνωρίζει. Ως επιχειρήσεις, όμως, έχετε και ευθύνες, πρωτίστως απέναντι στους εργαζομένους σας. Πρέπει να τους πληρώνετε καλύτερα απ’ ό,τι στο παρελθόν και, άλλωστε, είστε αναγκασμένοι να το κάνετε για να προσελκύσετε προσωπικό υψηλών προσόντων. Αναφορικά με την αντιμετώπιση του λαϊκισμού ο Πρωθυπουργός είπε: Δύο διδάγματα από την εμπειρία μας με λαϊκιστές, διότι κατά κάποιο τρόπο έχουμε παρόμοιες εμπειρίες τις οποίες, εκτιμώ, πρέπει να ακούσει κάθε πολιτικός: πρώτον, ποτέ μην συγχέεις τους αντιπάλους σου με τους ψηφοφόρους τους. Τα προβλήματα των πολιτών από τα οποία «τρέφονται» οι λαϊκιστές είναι πραγματικά και πρέπει να αναγνωρίζονται. Δεύτερον, μην προβάλλεις υπέρμετρα τις επιτυχίες σου, ειδικά σε ό,τι αφορά την οικονομία. Από την πλευρά του, ο Πρόεδρος του Διοικητικού Συμβουλίου και Διευθύνων Σύμβουλος της JPMorgan Chase, Jamie Dimon, δήλωσε: «Η Ελλάδα έχει αγκαλιάσει έναν υγιή δρόμο προς την οικονομική ανάπτυξη, ο οποίος υποστηρίζεται από λελογισμένες πολιτικές και μεταρρυθμίσεις που έχουν αποτύπωμα, και έχει πετύχει εντυπωσιακή μείωση της αναλογίας χρέους και ΑΕΠ. Το έντονο ενδιαφέρον της διεθνούς επενδυτικής κοινότητας για ελληνικές επιχειρήσεις, που βλέπουμε πλέον, αποτελεί απόδειξη της δυναμικής του ιδιωτικού τομέα στη χώρα και ένα σημαντικό βήμα για τη διατήρηση της ανάπτυξης στο μέλλον». "
2024-01-25,33458,https://www.primeminister.gr/2024/01/25/33458,Δήλωση του Πρωθυπουργού Κυριάκου Μητσοτάκη | Ο Πρωθυπουργός της Ελληνικής Δημοκρατίας,"Με τον Μιλτιάδη Βαρβιτσιώτη, εκτός από την πολιτική συμπόρευση επί δεκαετίες, μάς συνδέει και προσωπική φιλία. Στα 25 χρόνια της διαδρομής του, πολιτεύθηκε με συνέπεια και στήριξε την παράταξη ως βουλευτής και υπουργός. Τιμώ το έργο του. Με την σημερινή του απόφαση, την οποία άκουσα με λύπη, δείχνει ότι για κάποιους η πολιτική δεν είναι μονόδρομος, ούτε ισόβιο επάγγελμα. Ο Μιλτιάδης, επέλεξε ο ίδιος τη στιγμή που θα κάνει το επόμενο βήμα στη ζωή του. Του εύχομαι κάθε επιτυχία και τον ευχαριστώ για τη συνεργασία και τη φιλία. "
2024-01-25,33453,https://www.primeminister.gr/2024/01/25/33453,Μήνυμα του Πρωθυπουργού Κυριάκου Μητσοτάκη για τα εγκαίνια της έκθεσης «Cycladic Art: The Leonard N. Stern Collection on Loan from the Hellenic Republic» του Μητροπολιτικού Μουσείου Τέχνης της Νέας Υόρκης | Ο Πρωθυπουργός της Ελληνικής Δημοκρατίας,"Καλησπέρα σας, λυπάμαι πολύ που δεν μπόρεσα να είμαι μαζί σας απόψε στο ΜΕΤ, ένα από τα πιο σπουδαία μουσεία του κόσμου. Πρόθεσή μου ήταν να είμαι εκεί για να μοιραστώ αυτή την εξαιρετικά σημαντική στιγμή όχι μόνο για το ΜΕΤ και το Μουσείο Κυκλαδικής Τέχνης, αλλά και για την ελληνική διασπορά στις Ηνωμένες Πολιτείες, για τον ελληνικό λαό και για τη συνεργασία μεταξύ των δύο χωρών μας. Δεν βρίσκομαι μαζί σας καθώς παλεύω ακόμα με έναν πυρετό και, ενώ αισθάνομαι καλύτερα, μου συνέστησαν να μην ταξιδέψω. Όμως σας διαβεβαιώνω ότι είμαι «μαζί σας πνευματικά», ακόμη και αν το «μαζί σας σωματικά» αποδεικνύεται λίγο πιο δύσκολο. Κυρίες και κύριοι, επιτρέψτε μου να ξεκινήσω ευχαριστώντας τον Leonard Stern που συγκέντρωσε αυτή την εξαιρετική συλλογή. Leonard, το πάθος και η γενναιοδωρία σου κατέστησαν δυνατή αυτή τη συνεργασία. Αγαπητοί φίλοι, ως Έλληνες είμαστε περιτριγυρισμένοι από την Ιστορία και ως Έλληνες έχουμε πλήρη επίγνωση της σημασίας αυτής της Ιστορίας. Γι’ αυτό και τέτοιες βραδιές έχουν σημασία, επειδή ως θεματοφύλακες της αρχαίας ιστορίας της Ελλάδας, η διατήρηση, η προστασία και η προβολή της ελληνικής αρχαιότητας δεν είναι απλώς σημαντική, είναι απαραβίαστη, αποτελεί καθήκον και δέσμευση που δεν πρέπει ποτέ να αθετηθεί. Ναι, αυτό σημαίνει ότι μέρος της αποστολής μου ως Πρωθυπουργός αφορά τη διασφάλιση της επιστροφής των ελληνικών αρχαιοτήτων στην Ελλάδα. Σημαίνει όμως επίσης ότι έχω καθήκον να διασφαλίσω ότι σε αυτήν την προσπάθεια οι συλλογές αυτές θα είναι επίσης διαθέσιμες σε όσο το δυνατόν ευρύτερο κοινό. Αυτό βέβαια δεν είναι απαραίτητα απλό. Η συζήτηση σχετικά με την επιστροφή, τον επαναπατρισμό, την ιδιοκτησία και τη δημόσια προσβασιμότητα έχει αποδειχθεί μερικές φορές πολύ διχαστική και οι συζητήσεις συχνά υπερβολικά αμφιλεγόμενες ή δυσάρεστες. Αυτό που γιορτάζουμε σήμερα είναι πολύ διαφορετικό. Το αποτέλεσμα δύο και πλέον ετών δουλειάς, έχουμε καταλήξει σε μια συμφωνία που επικυρώθηκε από το Ελληνικό Κοινοβούλιο και η οποία αλλάζει προς το καλύτερο όλη τη συζήτηση. Η συμφωνία αυτή σηματοδοτεί την έναρξη μιας 50ετούς συνεργασίας που αναγνωρίζει την κυριότητα της έκθεσης στην Ελλάδα, χωρίς προσφυγή στα δικαστήρια. Και διασφαλίζει ότι οι λέξεις «Δάνειο της Ελληνικής Δημοκρατίας – Υπουργείο Πολιτισμού» υιοθετούνται ως μέρος μιας τέτοιας συμφωνίας για πρώτη φορά διεθνώς. Αλλά, εξίσου σημαντικό είναι ότι φανερώνει ένα πλαίσιο νέων δυνατοτήτων γύρω από τον τρόπο με τον οποίο αντιλαμβανόμαστε την αρχαιότητα. Για πρώτη φορά αυτή η συλλογή θα παρουσιαστεί στη Νέα Υόρκη, αφού μέρος της είχε εκτεθεί στην Ελλάδα, την πατρίδα της. Πράγματι, από τα 161 έργα που εκτίθενται, 15 από τα σημαντικότερα έχουν ήδη βρεθεί τον τελευταίο χρόνο στο Μουσείο Κυκλαδικής Τέχνης, σε μια παγκόσμια πρεμιέρα με τίτλο «Γυρισμός. Κυκλαδικοί θησαυροί στο ταξίδι της επιστροφής». Ωστόσο, μια σύμπραξη δεν είναι μονόδρομος. Αρχαιότητες από τη μόνιμη συλλογή του Μουσείου Κυκλαδικής Τέχνης θα μετακινηθούν σταδιακά προς άλλη κατεύθυνση, φεύγοντας από την Ελλάδα με προορισμό τις δικές σας ακτές για πρώτη φορά. Τα εγκαίνια αυτής της έκθεσης αποδεικνύουν ότι η προώθηση της αρχαιότητας μέσω σύμπραξης -μεταξύ μουσείων και μεταξύ κρατών- μπορεί πραγματικά να λειτουργήσει. Κυρίες και κύριοι, αυτές οι αρχαιότητες δίνουν μια μοναδική εικόνα του κυκλαδικού πολιτισμού -μιας περιόδου που ξεκίνησε πριν από 5.000 χρόνια. Αυτός είναι ο λόγος που λέω στον Max και την ομάδα του, στον έφορο Sean Hemingway, στο Μουσείο Κυκλαδικής Τέχνης και στη Λίνα Μενδώνη και την ομάδα της στο ελληνικό Υπουργείο Πολιτισμού: σας ευχαριστώ που το κάνατε δυνατόν. Αγαπητοί φίλοι, αυτή η συνεργασία θέτει νέα πρότυπα στην ευρύτερη συζήτηση για το πώς αντιμετωπίζουμε το ζήτημα του επαναπατρισμού των αρχαιοτήτων μας. Επομένως, επιτρέψτε μου να κλείσω με αυτή τη σκέψη: καθώς εξετάζουμε το μέλλον των αρχαιοτήτων σε όλο τον κόσμο, θα πρέπει πάντα να αναγνωρίζουμε ότι κάθε περίπτωση είναι διαφορετική. Καθεμία έχει τα δικά της μοναδικά χαρακτηριστικά και τη δική της βάση υποστηρικτικών στοιχείων. Δεδομένου ότι οι αποδεικτικές διαδικασίες για οποιαδήποτε δικαστική διεκδίκηση γύρω από πολιτιστικά αγαθά είναι στις περισσότερες περιπτώσεις πολύ δύσκολες, δαπανηρές και περίπλοκες, μια πιο ρεαλιστική προσέγγιση είναι συχνά η πιο πρακτική προσέγγιση. Η σημερινή συνεργασία είναι το αποκορύφωμα αυτού του πραγματισμού. Αυτό έχει σημασία γιατί άλλοι παρακολουθούν και αναρωτιούνται τι άλλο είναι δυνατό. Μιλάω φυσικά για τα Γλυπτά του Παρθενώνα. Το πιο εμβληματικό, το πιο σημαντικό έκθεμα της Κλασικής Ελλάδας στο απόγειό της, που σήμερα δεν βρίσκονται στο σύνολό τους στην Ελλάδα. Εδώ και δύο χρόνια, έχουμε εποικοδομητικές συζητήσεις με τον Πρόεδρο του Βρετανικού Μουσείου για μια πιθανή νέα συνεργασία που θα φέρει τα δύο μέρη των Γλυπτών μαζί, ως ένα, στην Αθήνα. Επιτρέψτε μου να είμαι σαφής, θα επιμείνουμε στην επανένωσή τους για πολλούς λόγους, αλλά ένας, κατά τη γνώμη μου, είναι ο πιο σημαντικός: διότι μόνο αν τα δούμε μαζί, in situ, στη σκιά της Ακρόπολης, μπορούμε να εκτιμήσουμε πραγματικά την τεράστια πολιτιστική τους σημασία για τον δυτικό πολιτισμό. Πιστεύω ότι και οι δύο πλευρές το καταλαβαίνουν αυτό. Και πιστεύω ότι και οι δύο πλευρές έχουν το όραμα να δουν πέρα από τις διαφωνίες του παρελθόντος και να αγκαλιάσουν μια νέα εποχή συνεργασίας που θα είναι επωφελής για όλους. Σας ευχαριστώ πολύ, εύχομαι σε όλους σας μια πολύ ευχάριστη βραδιά. "
2024-01-24,33446,https://www.primeminister.gr/2024/01/24/33446,Εισαγωγική τοποθέτηση του Πρωθυπουργού Κυριάκου Μητσοτάκη στη συνεδρίαση του Υπουργικού Συμβουλίου | Ο Πρωθυπουργός της Ελληνικής Δημοκρατίας,"Καλημέρα σας, κυρίες και κύριοι συνάδελφοι. Εισαγωγικά θα ήθελα να κάνω ένα γρήγορο σχόλιο σχετικά με όσα συμβαίνουν στη Βουλή γύρω από το θέμα της επιστολικής ψήφου. Είναι μια πάρα πολύ σημαντική μεταρρύθμιση, η οποία διευκολύνει πρωτίστως τους εκτός επικρατείας Έλληνες να συμμετέχουν στις ευρωεκλογές, χωρίς μετακινήσεις, χωρίς έξοδα, απ’ όπου και αν κατοικούν. Πιστεύω ότι είναι και μία σημαντική ευκαιρία συναίνεσης, στην οποία όμως, για λόγους που πραγματικά δυσκολεύομαι να καταλάβω και το ΠΑΣΟΚ και ο ΣΥΡΙΖΑ γυρίζουν την πλάτη καθώς φαίνεται, καταψηφίζοντας το νομοσχέδιο. Αν και είχαν αρχικά συμφωνήσει σε αυτό, και ειλικρινά απορώ και με την παλινωδία αλλά και με τη σκόνη που σηκώθηκε γύρω από το θέμα αυτό. Δεν μπορώ να καταλάβω γιατί η αντιπολίτευση αρνείται συλλήβδην ένα σχέδιο νόμου, με αφορμή μια τροπολογία που κατατέθηκε στην αρχή της σχετικής συζήτησης και η οποία βελτιώνει το νομοσχέδιο. Και πώς γίνεται άραγε να συμφωνούμε με την επιστολική ψήφο στις ευρωεκλογές και να μη συμφωνούμε με την επιστολική ψήφο στις εθνικές; Δηλαδή, η φωνή των πολιτών έχει άλλη σημασία στις δύο κάλπες; Και εν πάση περιπτώσει υπάρχει ένας πολύ απλός τρόπος να ξεπεραστεί η όποια αντίρρηση γύρω από το ζήτημα αυτό: ας υπερψηφίσουν το νομοσχέδιο και ας καταψηφίσουν την τροπολογία. Πάντως, σήμερα, ασχέτως των εξελίξεων, με πρωτοβουλία αυτής της κυβέρνησης γίνεται ένα πολύ σημαντικό, ιστορικό βήμα για την καθιέρωση της επιστολικής ψήφου, καταρχάς στις ευρωεκλογές. Και να είστε σίγουρες και σίγουροι ότι αργά ή γρήγορα θα γίνει και το δεύτερο βήμα. Η συγκεκριμένη τροπολογία, αν απορριφθεί σήμερα, θα επανέλθει, και θα επανέλθει μετά τις ευρωεκλογές. Και μετά θα φανεί πραγματικά ποιος θέλει να δοθεί τελικά η δυνατότητα στους συμπολίτες μας που κατοικούν στο εξωτερικό να ψηφίζουν με επιστολική ψήφο και ποιος βρίσκει δικαιολογίες και προσχήματα. Οι πολίτες μάς βλέπουν, μας ακούν και ευτυχώς μπορούν να κρίνουν και να συγκρίνουν. Περνώ τώρα στην ημερήσια διάταξη του σημερινού Υπουργικού Συμβουλίου, που πάλι έχει ως επίκεντρο τον μόνιμο κυβερνητικό μας στόχο, που δεν είναι άλλος από την βελτίωση της καθημερινότητας, με μεταρρυθμίσεις που εκσυγχρονίζουν συνολικά τη χώρα, συγκλίνοντας ολοένα και περισσότερο με την Ευρώπη. Είναι κάτι που πρέπει να σας πω ότι αναγνωρίζεται διεθνώς, όπως διαπίστωσα και πρόσφατα στο Νταβός. Κοινό συμπέρασμα ήταν και εκεί ότι η Ελλάδα πλέον αντί να φοβίζει, μαγνητίζει και το ενδιαφέρον για την πορεία της οικονομίας μας υπήρξε πάρα πολύ σημαντικό. Και στις συναντήσεις που έκανα με όλους τους επενδυτές, είναι φανερό ότι η επενδυτική βαθμίδα λειτουργεί ήδη ως ένα πρόσθετο κίνητρο για να δραστηριοποιηθούν στη χώρα. Μια εξέλιξη που θα φέρει ακόμα περισσότερες επενδύσεις, περισσότερες καλοπληρωμένες δουλειές και φυσικά θα φέρει ανάπτυξη, η οποία με τη σειρά της φέρνει περισσότερα δημόσια έσοδα για στήριξη του εισοδήματος και για μια πιο στοχευμένη και αποτελεσματική κοινωνική πολιτική. Αναφέρω ένα παράδειγμα μόνο: πριν από δύο μέρες, οι δύο συναρμόδιοι Υπουργοί, ο κ. Χατζηδάκης και η κα Ζαχαράκη, ανακοίνωσαν τη μόνιμη αύξηση του επιδόματος γέννησης από τα 2.000 ευρώ στα 2.400, έως 3.500 ευρώ ανάλογα με τα παιδιά που έχει η κάθε οικογένεια. Το μέτρο αφορά περίπου 75.000 νέες γεννήσεις ετησίως -θα θέλαμε και ελπίζουμε να είναι περισσότερες- ενισχύοντας έτσι ισάριθμες οικογένειες σε όλη τη χώρα. Και μάλιστα αποδίδω ιδιαίτερη σημασία ότι θα έχει αναδρομική ισχύ από την 1η Ιανουαρίου του 2023. Θα περιλάβει δηλαδή και εκείνες τις οικογένειες που απέκτησαν παιδί τον περασμένο χρόνο και γνωρίζουμε καλά ότι επιβαρύνονται ήδη από το αυξημένο κόστος των βρεφικών ειδών. Πιστεύω ότι αυτή η πρωτοβουλία αποδεικνύει ότι η καλή πορεία της οικονομίας μας, όπως είπε και ο Υπουργός, μας επιτρέπει να συνδυάζουμε αναχώματα κατά της ακρίβειας με τη συνολική μας πολιτική για την οικογένεια. Είναι μια στρατηγική πολύμορφη, πολυεπίπεδη, η οποία πολύ σύντομα θα ενταχθεί σε μια ενιαία στρατηγική για το δημογραφικό. Όμως, η πρόοδος μιας οικονομίας και η ευημερία των πολιτών μιας κοινωνίας δεν μετριούνται αποκλειστικά με εισοδηματικούς όρους, δεν μετριούνται αποκλειστικά με μακροοικονομικούς δείκτες. Δικό μας όραμα είναι η ανάπτυξη και η αύξηση του διαθέσιμου εισοδήματος να συνοδεύονται ταυτόχρονα με περισσότερη ελευθερία, περισσότερη δικαιοσύνη, περισσότερη ισότητα, περισσότερη ασφάλεια. Από τη διαρκή εμβάθυνση της δημοκρατίας που μειώνει τελικά τις διακρίσεις και μειώνει τις ανισότητες. Διαφορετικά τι νόημα έχει να αυξάνεται το ΑΕΠ της χώρας, χωρίς αυτό να διαχέεται τελικά σε όλους τους πολίτες, χωρίς να συνοδεύεται από ατομικά δικαιώματα και ελευθερίες, χωρίς να μπορεί κάθε Ελληνίδα και κάθε Έλληνας να ζουν ελεύθερα ως Ευρωπαίοι πολίτες στην πατρίδα μας, αντί να μένουν σε κάποια άλλη χώρα μόνο και μόνο επειδή εδώ δεν υπάρχουν βασικά δικαιώματα που αναγνωρίζονται από δεκαετίες σε άλλα κράτη; Η χώρα μας, θέλω να θυμίσω, «ανήκει πολιτικά, αμυντικά, οικονομικά, πολιτισμικά εις τη Δύση», όπως τόνιζε και ο ιδρυτής της παράταξής μας, ο Κωνσταντίνος Καραμανλής. Και οι αξίες μας είναι η μήτρα του σύγχρονου δυτικού πολιτισμού. Γι’ αυτό και το όραμά μας είναι η Ελλάδα να ανήκει στα κράτη εκείνα που αποδίδουν την ίδια σημασία όχι μόνο στην οικονομική ή στην αμυντική ισχύ, αλλά και στις ατομικές ελευθερίες, τα δικαιώματα των πολιτών και φυσικά στο κράτος δικαίου. Και μιας και μιλάμε για κράτος δικαίου, να πούμε ότι κράτος δικαίου δεν νοείται χωρίς τη γρήγορη απονομή της δικαιοσύνης. Και με τη γενναία αναμόρφωση του δικαστικού χάρτη που θα εισηγηθεί σε λίγο ο αρμόδιος Υπουργός, με την ενοποίηση των Ειρηνοδικείων και των Πρωτοδικείων, ολοκληρώνουμε μία μεταρρύθμιση που εκκρεμεί εδώ και 100 χρόνια και για την οποία πρώτος είχε μιλήσει ο Ελευθέριος Βενιζέλος. Σκοπός μας είναι να ξεπεραστούν εσωτερικές αδυναμίες του συστήματος και οι δικαστικές αποφάσεις να εκδίδονται πολύ πιο γρήγορα. Δεν υστερούμε σε αριθμό δικαστών έναντι της υπόλοιπης Ευρώπης, αλλά εδώ η εκδίκαση των υποθέσεων απαιτεί τετραπλάσιο, πενταπλάσιο χρόνο. Μερικές φορές τέσσερα, πέντε, επτά, οκτώ, δέκα χρόνια. Τέτοιου είδους καθυστερήσεις, όμως, πρακτικά ισοδυναμούν με αρνησιδικία. Συνεπώς, οι αλλαγές που εισηγείται το αρμόδιο Υπουργείο είναι κρίσιμες. Θα υλοποιηθούν με την τεχνική βοήθεια της Παγκόσμιας Τράπεζας και με εξασφαλισμένους πόρους από το Ταμείο Ανάκαμψης και, όπως θα ακούσετε και στη συνέχεια, έχει γίνει μια λεπτομερής δουλειά από την ομάδα του Υπουργείου. Είναι μία πάρα πολύ σημαντική μεταρρύθμιση, την οποία πρέπει όλοι να στηρίξουμε με πολύ μεγάλη πειθώ. Τέλος, ο Υπουργός Επικρατείας θα παρουσιάσει τη ρύθμιση για την ισότητα στον πολιτικό γάμο. Είναι μία ρύθμιση που, ανατρέποντας τη συνηθισμένη φορά και σειρά των πραγμάτων, έχουμε συζητήσει εκτενώς ήδη με τους βουλευτές μας. Είναι ένα σημαντικό βήμα με το οποίο επιδιώκεται η ισοτιμία όλων των πολιτών, όπως την προσδιόρισα και στην αρχή. Κυρίως, όμως, επιδιώκεται η προστασία των παιδιών των ομόφυλων γονέων που ήδη υπάρχουν. Τα παιδιά αυτά πρέπει να έχουν τα ίδια δικαιώματα με όλα τα άλλα παιδιά. Θέλω να θυμίσω ότι μιλάμε για κάτι το οποίο ισχύει ήδη σε 36 χώρες, σε πέντε ηπείρους, χωρίς πουθενά να φαίνεται ότι έβλαψε την κοινωνική συνοχή και την κοινωνική αρμονία. Και θέλω να εκφράσω και την ικανοποίησή μου ότι όλο αυτό το διάστημα αυτή η μεταρρύθμιση συζητήθηκε νηφάλια και χωρίς ακρότητες μέσα στην ελληνική κοινωνία. Συζητήθηκε και στο εσωτερικό των κομμάτων και είμαι πολύ ικανοποιημένος γιατί και η παράταξή μας κατέκτησε αυτή τη διαδικασία της ώριμης διαβούλευσης, αντί του ισοπεδωτικού μέτρου της κομματικής πειθαρχίας. Σε αυτόν τον διάλογο ακούστηκαν όλες οι απόψεις και σέβομαι όλες τις απόψεις. Ακούστηκαν οι απόψεις της παράδοσης, της εξέλιξης, αλλά και της δικής μας πλευράς που πιστεύω ότι εντάσσει την παράδοση στην εξέλιξη. Ακούστηκαν όμως και φωνές που δεν είχαν ακουστεί μέχρι σήμερα, κυρίως των ομόφυλων γονέων που θα μπορούν επιτέλους να κοιμούνται ήσυχοι το βράδυ, απαλλαγμένοι από το φόβο ότι αν τους συμβεί κάτι, το παιδί τους δεν θα καταλήξει στον άλλο γονέα αλλά θα βρεθεί σε κάποιο ίδρυμα. Και είναι επίσης πολύ σημαντικό ότι στα πλαίσια αυτού του δημόσιου διαλόγου εξηγήθηκε, πιστεύω λεπτομερώς, τι δεν κάνει το νομοσχέδιο: δεν μεταβάλλει το ισχύον πλαίσιο της παρένθετης κύησης, δεν το επεκτείνει ουσιαστικά στα ομόφυλα ζευγάρια και αποκλείει τους χαρακτηρισμούς «Γονέας 1» και «Γονέας 2». Γιατί -θέλω να το τονίσω- η Ελλάδα δεν θα γίνει ένα εργαστήρι πολιτικών που δεν εφαρμόζονται παρά μόνο σε ελάχιστες χώρες του κόσμου. Με λίγα λόγια, η νέα ρύθμιση προσθέτει δικαιώματα σε μερικούς, χωρίς, όμως, να αφαιρεί κανένα δικαίωμα από τους πολλούς. Είναι κάτι που απαιτεί, άλλωστε, και η ευαισθησία της Δημοκρατίας μας, στην οποία δεν επιτρέπεται να υπάρχουν πολίτες δύο κατηγοριών και σίγουρα δεν επιτρέπεται να υπάρχουν «παιδιά ενός κατώτερου θεού». Ένα θέμα, λοιπόν, ισότητας δεν προσφέρεται, θα το ξαναπώ, για διχαστικές προκλήσεις και σίγουρα δεν προσφέρεται και για υπερβολικές μεγεθύνσεις. Κι έτσι υποδέχομαι και τις θέσεις της Εκκλησίας, τις οποίες σέβομαι απόλυτα. Άλλωστε, αυτή η κυβέρνηση έχει δώσει πολλές πρακτικές λύσεις σε ανάγκες του κλήρου που εκκρεμούσαν εδώ και δεκαετίες. Ωστόσο, εδώ θέλω να είμαι σαφής: αναφερόμαστε σε επιλογές της Πολιτείας. Όχι σε θεολογικές πεποιθήσεις. Και παλαιότερα, άλλωστε, με την Εκκλησία είχαμε διαφορετικές οπτικές για τον πολιτικό γάμο, για την καύση των νεκρών, για το θέμα των ταυτοτήτων. Η ζωή, ωστόσο, απέδειξε ότι οι αλλαγές αυτές ήταν ώριμες. Δεν έβλαψαν ούτε την κοινωνία, δεν έβλαψαν ούτε τελικά τη συνεργασία Πολιτείας και Εκκλησίας και είμαι σίγουρος ότι έτσι θα γίνει και τώρα. Κλείνω, σημειώνοντας ότι όπως συμβαίνει και στην καθημερινότητα της κοινωνίας, έτσι και η δική μας ημερήσια διάταξη δεν είναι μονοθεματική. Και σωστά, γιατί κάθε ζήτημα έχει το δικό του ειδικό βάρος, τη δική του εμβέλεια ανάμεσα στα πολλά άλλα τα οποία απασχολούν τους πολίτες. Και εμείς σήμερα έχουμε να συζητήσουμε πολλά από αυτά. Οπότε μπορούμε να ξεκινήσουμε τη συνεδρίασή μας. "
2024-01-12,33370,https://www.primeminister.gr/2024/01/12/33370,Δελτίο Τύπου – Γραφείο Τύπου Πρωθυπουργού | Ο Πρωθυπουργός της Ελληνικής Δημοκρατίας,"Υπό τον Πρωθυπουργό Κυριάκο Μητσοτάκη συνεδρίασε, σήμερα, το Κυβερνητικό Συμβούλιο Εθνικής Ασφάλειας (ΚΥΣΕΑ) με αντικείμενο την επιλογή νέου Αρχηγού Γενικού Επιτελείου Εθνικής Άμυνας (ΓΕΕΘΑ) και νέων Αρχηγών του Γενικού Επιτελείου Στρατού (ΓΕΣ), του Γενικού Επιτελείου Ναυτικού (ΓΕΝ) και του Γενικού Επιτελείου Αεροπορίας (ΓΕΑ). Ακολουθεί δήλωση του Πρωθυπουργού Κυριάκου Μητσοτάκη: Η τετραετής θητεία του Στρατηγού Κωνσταντίνου Φλώρου ως Αρχηγού του ΓΕΕΘΑ συνέπεσε με μια περίοδο μεγάλης γεωπολιτικής ρευστότητας και κρίσεων. Αλλά και με χρόνια σημαντικής αμυντικής και διπλωματικής αναβάθμισης της χώρας. Η συμβολή του υπήρξε υπερπολύτιμη. Τόσο απέναντι σε προκλήσεις συμβατικής ή και υβριδικής μορφής, όσο και στον σχεδιασμό και την υλοποίηση του κυβερνητικού προγράμματος για την ποσοτική και ποιοτική ενίσχυση των Ενόπλων Δυνάμεων. Ο Στρατηγός επέβλεψε την εφαρμογή του σχεδίου μας για τη θωράκιση της Εθνικής Άμυνας, ύστερα από χρόνια αδράνειας. Προώθησε τη διακλαδική συνεργασία. Τον ενισχυμένο ρόλο των Ειδικών Δυνάμεων. Και τη συνεργασία με τους συμμάχους μας. Πρωτοστάτησε στη στρατηγική μας συμπόρευση με τις Ηνωμένες Πολιτείες, με την Γαλλία, την Αίγυπτο, το Ισραήλ, τα ΗΑΕ και άλλες χώρες. Ενώ εργάστηκε μεθοδικά για τη στρατιωτική αναβάθμιση της Ελλάδας στο πλαίσιο του ΝΑΤΟ και της Ευρώπης. Τέλος έδωσε νέα διάσταση στην παράδοση της καθοριστικής συμβολής των Ενόπλων Δυνάμεων στην αντιμετώπιση φυσικών καταστροφών και έκτακτων καταστάσεων. Ως αληθινός Αρχηγός, πάντοτε υπηρέτησε πρώτος το καθήκον προς την πατρίδα. Στρατηγέ, σε ευχαριστούμε για μια τόσο παραγωγική θητεία, που βοήθησε να γίνει η Ελλάδα ακόμη πιο ισχυρή και περήφανη. Αυτά τα χρόνια είναι ένα ακόμη παράσημο στα πολλά που συνοδεύουν το στήθος σου δίπλα στο εθνόσημο που τίμησες. "
2024-01-10,33351,https://www.primeminister.gr/2024/01/10/33351,Δήλωση του Πρωθυπουργού Κυριάκου Μητσοτάκη στη σύσκεψη για μέτρα κατά της ακρίβειας | Ο Πρωθυπουργός της Ελληνικής Δημοκρατίας,"Η μάχη για να τιθασεύσουμε την ακρίβεια και για να επιβάλουμε κανόνες εντονότερου ανταγωνισμού υπέρ του καταναλωτή, όπως γνωρίζετε, είναι μια μάχη διαρκής. Και στη μάχη αυτή αξιοποιούμε διαρκώς νέα εργαλεία πολιτικής μέχρι να καταλάβουν όλοι, και θα έλεγα ειδικά οι πολυεθνικές εταιρείες, ότι η Ελλάδα δεν είναι “μπανανία” και ότι ο πληθωρισμός της απληστίας δεν μπορεί να είναι ανεκτός. Η ενδυνάμωση της ΔΙ.Μ.Ε.Α. και οι εντατικοί έλεγχοι οι οποίοι έγιναν τους τελευταίους μήνες στην αγορά, κυρίως δύσκολοι έλεγχοι που αφορούν τους παράγοντες κόστους και κερδοφορίας των βασικών προϊόντων που αποτελούν και το Καλάθι του Νοικοκυριού, μας έχουν βοηθήσει να κατανοήσουμε πολύ καλύτερα τους μηχανισμούς λειτουργίας της αγοράς. Τα νέα μέτρα τα οποία θα εξειδικεύσει στη συνέχεια ο Υπουργός Ανάπτυξης έχουν ακριβώς ως στόχο να αντιμετωπίσουν χρόνιες στρεβλώσεις οι οποίες έχουν συσσωρευθεί επί πολλά χρόνια στην ελληνική αγορά και οι οποίες, δυστυχώς, έχουν γίνει εντονότερες ως αποτέλεσμα της εισαγόμενης πληθωριστικής κρίσης. Και έχουν οδηγήσει στο απαράδεκτο φαινόμενο αντίστοιχα προϊόντα πολυεθνικών εταιρειών να πωλούνται πολύ ακριβότερα στην Ελλάδα από ό,τι σε άλλες χώρες της Ευρώπης. Αυτό προφανώς είναι κάτι το οποίο δεν μπορεί να συνεχίσει να γίνεται ανεκτό. Οι παρεμβάσεις μας στοχεύουν πρωτίστως σε καθαρές τιμές τιμοκαταλόγου, περιορίζοντας τις συνολικές εκπτώσεις των προμηθευτών κατά 30% και μεταφέροντας αντίστοιχα το όφελος στον καταναλωτή. Αφορούν προϊόντα ευρείας χρήσης, όπως καθαριστικά σπιτιού, οδοντόκρεμες, αφρόλουτρα, σαμπουάν, βρεφικές πάνες, οπωροκηπευτικά. Ειδική πρόνοια θα υπάρχει και για το ζήτημα του βρεφικού γάλακτος, όπου πράγματι είναι παντελώς αδικαιολόγητο γιατί οι τιμές στην Ελλάδα είναι τόσο ακριβότερες από τις άλλες ευρωπαϊκές χώρες. Εκεί, όπως θα εξειδικεύσει αργότερα και ο αρμόδιος Υπουργός, θα μπει ένα πλαφόν στο περιθώριο του μεικτού κέρδους, έτσι ώστε οι τιμές να προσαρμοστούν σε λογικά για την Ευρώπη επίπεδα. Με τα μέτρα αυτά σκοπός μας είναι να διορθώσουμε κατεστημένες στρεβλές εμπορικές πρακτικές και βασική μας προτεραιότητα παραμένει η προστασία του καταναλωτή και η εύρυθμη λειτουργία της αγοράς. Θα ήθελα, τέλος, να προσθέσω ότι μας απασχολεί πολύ ως κυβέρνηση η οικονομική επιβάρυνση για τις νέες οικογένειες. Είναι κάτι το οποίο έχουμε αντιμετωπίσει ήδη μέσα από μια σειρά από μέτρα υποστήριξης των οικογενειών και θέλω να θυμίσω ότι η κυβέρνηση αυτή θέσπισε από το 2019 εφάπαξ βοήθημα, το οποίο καταβάλλεται σε δύο δόσεις, ύψους 2.000 ευρώ για κάθε παιδί το οποίο γεννιέται στην πατρίδα μας. Αυτό βοηθάει πολύ μία νέα οικογένεια με τα πρώτα έξοδα τα οποία συνοδεύουν τη γέννηση ενός παιδιού, αλλά προφανώς υποστηρίζουν και την οικογένεια τους πρώτους μήνες με τις αυξημένες δαπάνες, είτε αφορούν σε βρεφικό γάλα, είτε αφορούν σε πάνες, είτε αφορούν σε μωρομάντηλα. Και φυσικά έχουμε δρομολογήσει και μια σειρά από άλλες πρωτοβουλίες, όπως η αύξηση του αφορολόγητου κατά 1.000 ευρώ για οικογένειες με παιδιά, η αύξηση του επιδόματος παιδιού για τους δημόσιους υπαλλήλους, η επέκταση του επιδόματος μητρότητας στις ελεύθερες επαγγελματίες και στις αγρότισσες. Άρα, και τα μέτρα τα οποία θα εξαγγελθούν στη συνέχεια ας τα δούμε και στα πλαίσια μιας συνολικής πολιτικής στήριξης της οικογένειας και ειδικά των νέων οικογενειών, αντιλαμβανόμενοι πλήρως το μεγάλο οικονομικό βάρος που η απόκτηση ενός παιδιού συνεπάγεται για μία νέα οικογένεια. "
2024-01-06,33330,https://www.primeminister.gr/2024/01/06/33330,Δηλώσεις του Πρωθυπουργού Κυριάκου Μητσοτάκη και του Υπουργού Εξωτερικών των ΗΠΑ Antony Blinken κατά την έναρξη της συνάντησής τους στα Χανιά | Ο Πρωθυπουργός της Ελληνικής Δημοκρατίας,"Κυριάκος Μητσοτάκης: Κύριε Υπουργέ, είναι πραγματική χαρά να σας καλωσορίζω στο σπίτι μου, στον κόλπο της Σούδας, και δεν μπορώ πραγματικά να σκεφτώ ένα μέρος που να συμβολίζει καλύτερα το βάθος της στρατηγικής εταιρικής μας σχέσης από αυτό εδώ, το νησί της Κρήτης. Είμαι πολύ χαρούμενος που σας καλωσορίζω σε μια στιγμή που ειλικρινά αισθάνομαι ότι η διμερής μας σχέση είναι στο καλύτερο επίπεδο που υπήρξε ποτέ. Σε αυτούς τους δύσκολους και απαιτητικούς καιρούς για την περιοχή, είναι εξαιρετικά σημαντικό για εμάς να σταθούμε δίπλα-δίπλα, όχι μόνο για να εργαστούμε για την περαιτέρω ενίσχυση της σχέσης μας, αλλά και για να ενεργήσουμε ως σύμμαχοι και να διασφαλίσουμε ότι η ειρήνη και η σταθερότητα θα επιστρέψουν στην ταραγμένη περιοχή μας. Και πάλι, είναι πραγματική χαρά μου να σας υποδέχομαι εδώ. Antony Blinken: Kύριε Πρωθυπουργέ, πρέπει να σας πω ότι είναι μεγάλη τιμή για μένα, τόσο σε επαγγελματικό όσο και σε προσωπικό επίπεδο, να με υποδέχεστε εδώ στο σπίτι σας. Έχω πολλούς Έλληνες φίλους στις Ηνωμένες Πολιτείες, ξέρω τι σημαίνει να καλωσορίζεις κάποιον στο σπίτι σου και αυτό σημαίνει πολλά, οπότε σας ευχαριστώ γι’ αυτό. Και πρέπει επίσης να συμφωνήσω απόλυτα μαζί σας όσον αφορά τη σχέση μεταξύ των χωρών μας. Το κάνω αυτό εδώ και 30 χρόνια και έλεγα στον πρέσβη μας, στον υπέροχο πρέσβη μας George Tsunis, ότι δεν θυμάμαι ποτέ η σχέση, η εταιρική σχέση, η φιλία μεταξύ των Ηνωμένων Πολιτειών και της Ελλάδας να ήταν πιο ισχυρή. Φυσικά, αυτό έχει να κάνει με τη στενή σχέση μεταξύ των λαών μας, αλλά έχει να κάνει επίσης με την ηγεσία, και ειδικότερα με τη δική σας ηγεσία. Είμαστε ευγνώμονες γι’ αυτό. Στεκόμαστε ενωμένοι, αντιμετωπίζοντας ορισμένες από τις ισχυρές προκλήσεις που έχουμε συναντήσει. Αλλά το γεγονός ότι στεκόμαστε μαζί, ότι συνεργαζόμαστε, είτε πρόκειται για την υπεράσπιση της Ουκρανίας, είτε για την ειρήνη και τη σταθερότητα στη Μεσόγειο, είτε για την αντιμετώπιση της κατάστασης στη Μέση Ανατολή, στη Γάζα, είτε με τόσους πολλούς άλλους τρόπους, αυτό αποτελεί τεράστια πηγή δύναμης και διαβεβαίωσης για τις Ηνωμένες Πολιτείες. Ξέρω λοιπόν ότι έχουμε πολλά να συζητήσουμε και γι’ αυτό βρίσκομαι εδώ. Η φωνή σας, οι απόψεις σας, οι συμβουλές σας και η συνεργασία σας, σημαίνουν πολλά για τις Ηνωμένες Πολιτείες. Σας ευχαριστώ. Κυριάκος Μητσοτάκης: Σας ευχαριστώ πολύ. "
2024-01-06,33327,https://www.primeminister.gr/2024/01/06/33327,Δήλωση του Πρωθυπουργού Κυριάκου Μητσοτάκη για τον εορτασμό των Θεοφανείων | Ο Πρωθυπουργός της Ελληνικής Δημοκρατίας,"Αυτήν τη λαμπρή και ηλιόλουστη μέρα το φως των Θεοφανείων στέλνει ένα ισχυρό μήνυμα ελπίδας και προόδου. Και καθώς βρισκόμαστε στην αρχή του 2024, έχουμε το δικαίωμα να ατενίζουμε το μέλλον με περισσότερη αισιοδοξία, με περισσότερη αυτοπεποίθηση. Οι δυσκολίες προφανώς δεν λείπουν: από τις μεγάλες γεωπολιτικές κρίσεις στη γειτονιά μας μέχρι την εισαγόμενη ακρίβεια. Θα βρισκόμαστε πάντα στην πρώτη γραμμή για την αντιμετώπισή τους. Ταυτόχρονα θα εξακολουθούμε να αγωνιζόμαστε για μια καλύτερη καθημερινότητα για όλες τις Ελληνίδες και για όλους τους Έλληνες. Με μια οικονομία η οποία αναπτύσσεται γρήγορα δημιουργώντας καλοπληρωμένες θέσεις εργασίας, μια ποιοτική δημόσια παιδεία, μια καλή υγεία για όλες τις Ελληνίδες και όλους τους Έλληνες, με περισσότερη ασφάλεια σε όλες τις γειτονιές της πατρίδας μας. Ταυτόχρονα θα βρισκόμαστε πάντα σε επιφυλακή και για τα εποχιακά προβλήματα, τις εποχιακές κρίσεις, όπως η έξαρση της γρίπης και του κορονοϊού. Γι’ αυτό εμβολιαζόμαστε και προστατευόμαστε. Κυρίως προστατεύουμε τους πιο αδύναμους και ευάλωτους συμπολίτες μας. Θέλω και πάλι σήμερα εδώ από τα ηλιόλουστα Χανιά, να ευχηθώ σε κάθε Ελληνίδα και σε κάθε Έλληνα απανταχού της γης, καλή φώτιση, καλή χρονιά, με υγεία, χαρά σε εσάς και στους αγαπημένους σας. Σας ευχαριστώ πολύ. "
2024-01-04,33314,https://www.primeminister.gr/2024/01/04/33314,Ενημερωτικό σημείωμα για τη συνάντηση του Πρωθυπουργού Κυριάκου Μητσοτάκη με τον Πρωθυπουργό της Βουλγαρίας Nikolai Denkov | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης είχε σήμερα συνάντηση στο Μέγαρο Μαξίμου με τον Πρωθυπουργό της Βουλγαρίας Νikolai Denkov. Ακολούθησε γεύμα εργασίας με τη συμμετοχή των αντιπροσωπειών των δύο χωρών. Κατά τη διάρκεια του γεύματος εργασίας, οι δύο ηγέτες προχώρησαν σε μία συνολική επισκόπηση των ελληνοβουλγαρικών σχέσεων και της προόδου της συνεργασίας σε σειρά τομέων αμοιβαίου ενδιαφέροντος. Συμφωνήθηκε η ενίσχυση και επιτάχυνση της συνεργασίας με επίκεντρο τη διασυνδεσιμότητα στους τομείς της ενέργειας και των μεταφορών, στη βάση του Κάθετου Διαδρόμου Νότου-Βορρά και της συνεργασίας στο πεδίο των ανανεώσιμων πηγών ενέργειας. Εγχειρήματα κοινού ενδιαφέροντος είχαν συζητηθεί άλλωστε στο ανώτατο επίπεδο και τον περασμένο Οκτώβριο, κατά την Τριμερή Σύνοδο Κορυφής Ελλάδας-Βουλγαρίας-Ρουμανίας και την υπογραφή κοινής Διακήρυξης από τους ηγέτες των τριών χωρών. Ιδιαίτερη έμφαση δόθηκε στη σύνδεση οδικών και σιδηροδρομικών δικτύων Ελλάδας-Βουλγαρίας. Στο γεύμα εργασίας συμμετείχαν από την ελληνική πλευρά ο Υπουργός Εθνικής Οικονομίας και Οικονομικών Κωστής Χατζηδάκης, ο Υπουργός Εξωτερικών Γιώργος Γεραπετρίτης, o Υπουργός Υποδομών και Μεταφορών Χρήστος Σταϊκούρας, ο Υπουργός Περιβάλλοντος και Ενέργειας Θεόδωρος Σκυλακάκης, η Διευθύντρια του Διπλωματικού Γραφείου του Πρωθυπουργού Πρέσβης Άννα Μαρία Μπούρα και η Ειδική Σύμβουλος Διεθνούς Πολιτικής και Δημόσιας Διπλωματίας του Πρωθυπουργού Αριστοτελία Πελώνη. Κατά την έναρξη της συνάντησής τους οι δύο ηγέτες έκαναν τις ακόλουθες δηλώσεις (ανεπίσημη μετάφραση από τα αγγλικά): Κυριάκος Μητσοτάκης: Κύριε Πρωθυπουργέ, καλώς ήρθατε. Είναι πάντα χαρά μας να σας φιλοξενούμε στην Αθήνα. Η πρώτη επίσημη επίσκεψη του 2024, πιστεύω λέει κάτι για την ποιότητα των διμερών μας σχέσεων. Συγχαρητήρια σε ό,τι αφορά τη Ζώνη Σένγκεν, γνωρίζετε πόσο πολύ υποστηρίξαμε την απόφαση που τελικά ελήφθη. Και προσβλέπουμε στην πλήρη εφαρμογή της Σένγκεν, συμπεριλαμβανομένων των χερσαίων συνόρων, τα οποία βεβαίως είναι τόσο σημαντικά για τις διμερείς μας σχέσεις και το εμπόριο. Προσβλέπω να συζητήσουμε σημαντικά έργα συνδεσιμότητας μεταξύ Ελλάδας και Βουλγαρίας που σχετίζονται με τις μεταφορές, την ενέργεια, τις τηλεπικοινωνίες και να αξιοποιήσουμε τις πολύ επιτυχημένες τριμερείς συζητήσεις που είχαμε στο Euxinograd με τους Ρουμάνους εταίρους μας. Και πάλι, καλώς ήρθατε στην Αθήνα. Nikolai Denkov: Είναι πραγματικά χαρά μου να βρίσκομαι εδώ και να είμαι ο πρώτος επίσημος επισκέπτης. Άκουσα ότι έχετε το έθιμο του «ποδαρικού». Χαίρομαι λοιπόν που βρίσκομαι εδώ σήμερα. Έχουμε εξαιρετικές στρατηγικές σχέσεις σε πολλούς τομείς, στις μεταφορές, στην ενέργεια, θα ήθελα να αναφέρω επίσης την άμυνα και την αμυντική βιομηχανία. Έχουμε πράγματα να συζητήσουμε εδώ σήμερα αλλά υπάρχουν επίσης ευκαιρίες να επιταχύνουμε και να ολοκληρώσουμε ορισμένους φακέλους τους επόμενους μήνες. Αυτός είναι ο κύριος στόχος, να δούμε πώς μπορούμε να επιταχύνουμε αυτή την πρόοδο και να έχουμε τελικά αποτελέσματα τους επόμενους μήνες. Θα ήθελα, με την ευκαιρία αυτής της πρόσκλησης, να στείλω τους χαιρετισμούς μου σε όλους τους πολίτες της Ελληνικής Δημοκρατίας για το νέο έτος, για μία χρονιά γεμάτη ευημερία και ειρήνη. Όλοι ελπίζουμε σε αυτό. Γι’ αυτό στέλνω τους θερμότερους χαιρετισμούς μου σε όλο τον ελληνικό λαό. "
2023-12-31,33305,https://www.primeminister.gr/2023/12/31/33305,Μήνυμα του Πρωθυπουργού Κυριάκου Μητσοτάκη για το νέο έτος | Ο Πρωθυπουργός της Ελληνικής Δημοκρατίας,"Σε λίγο αφήνουμε πίσω το 2023, των δοκιμασιών αλλά και των εθνικών κατακτήσεων. Και υποδεχόμαστε το 2024, των ελπίδων και των νέων διεκδικήσεων. Γιατί, παρά τις μεγάλες δυσκολίες, η περασμένη χρονιά υπήρξε κρίσιμη: έφερε την Ελλάδα στην επενδυτική βαθμίδα, στις πρώτες θέσεις της ανάπτυξης, με την ανεργία να μειώνεται και το εισόδημα των πολιτών να στηρίζεται και να οχυρώνεται απέναντι στην εισαγόμενη ακρίβεια. Ο καινούργιος χρόνος γίνεται, έτσι, επίλογος ενός κύκλου με στιγμές που κάποτε μας πλήγωσαν. Ταυτόχρονα, όμως, γίνεται και πρόλογος μιας άλλης εποχής. Με καλύτερους μισθούς, με υψηλότερες συντάξεις, ήδη από τις πρώτες εβδομάδες του νέου έτους. Σε μία πατρίδα της οποίας τα σύνορα θωρακίζονται και οι αμυντικές δυνάμεις εξοπλίζονται. Ενώ η εθνική φωνή ακούγεται, πλέον, ηχηρή στα διπλωματικά και γεωπολιτικά μέτωπα. Όλα αυτά δεν συνθέτουν έναν απλό απολογισμό, όσο μία χειροπιαστή αλήθεια, που ενσαρκώνει τις μεγάλες ικανότητες του Έθνους μας. Θεμελιωμένες στην εμπιστοσύνη μεταξύ κυβέρνησης και πολιτών, την οποία σφράγισαν οι εθνικές εκλογές, αλλά και σε ένα καλά μελετημένο σχέδιο, που μέρα με την ημέρα θα αναβαθμίζει την καθημερινή ζωή, συγκλίνοντας προς την ευρωπαϊκή πραγματικότητα. Οι προκλήσεις των καιρών, άλλωστε, είναι εδώ: αναταραχές στον παγκόσμιο χάρτη, κλιματική κρίση, φόβοι οικονομικής ύφεσης σε πολλά κράτη και δεδομένα που ίσως κλονιστούν στις επικείμενες εκλογικές αναμετρήσεις της Ευρώπης και της Αμερικής. Αχαρτογράφητα νερά, μέσα στα οποία η Ελλάδα καλείται να χαράξει τις δικές της εθνικές επιδιώξεις. Με πρώτη, πιο άμεση, την αντιμετώπιση της ακρίβειας, που ακόμη δυσκολεύει τα νοικοκυριά. Η πολιτεία, όμως, είναι και θα είναι στο πλευρό τους. Μόνο μέσα στον Δεκέμβριο πάνω από 700 εκατομμύρια ευρώ έγιναν στοχευμένες ενισχύσεις. Υπάρχουν, πλέον, μόνιμες μειώσεις τιμών. Και, ταυτόχρονα, οι έλεγχοι και τα υψηλά πρόστιμα πολεμούν την αισχροκέρδεια. Γιατί μία συλλογική δυσκολία δεν μπορεί να γίνεται ευκαιρία για ασύδοτη κερδοσκοπία. Επιμένω, ωστόσο, ότι ριζική λύση αποτελούν μόνο οι υψηλότερες αποδοχές. Με μέτρα μόνιμα, που θα ισχύουν και μετά τους πρόσκαιρους κλυδωνισμούς. Και στόχο, όπως έχω πει, το 2027 ο μέσος μισθός να είναι στα 1.500 ευρώ και ο κατώτατος μισθός στα 950 ευρώ. Με αυξήσεις σε 660.000 δημόσιους υπαλλήλους και σε σχεδόν 2 εκατομμύρια συνταξιούχους -χωρίς, μάλιστα, την παρακράτηση του 30% σε αυτούς οι οποίοι επιλέγουν να εργάζονται. Επίσης, το ξεπάγωμα των τριετιών και, βέβαια, την τέταρτη κατά σειρά αύξηση του κατώτατου μισθού, τον Απρίλιο. Πρωτοβουλίες δίπλα σε σημαντικές μεταρρυθμίσεις στην Υγεία, την Παιδεία και στο Κράτος. Πιο πρόσφατες οι νέες αυξήσεις μισθών στο ΕΣΥ, το πρόγραμμα ανακαίνισης πολλών νοσοκομείων και κέντρων υγείας και η επέκταση των δωρεάν προληπτικών εξετάσεων για όλους. Στην εκπαίδευση, πάλι, ένας νέος νόμος δίνει νέα ώθηση στο δημόσιο πανεπιστήμιο. Αλλά και την ευκαιρία στους νέους μας να σπουδάζουν εδώ αντί στο εξωτερικό, σε μη κρατικά, μη κερδοσκοπικά ιδρύματα. Το ψηφιακό Δημόσιο θα συνεχίσει να υπηρετεί κάθε ανάγκη του πολίτη: από την επικοινωνία και την ηλεκτρονική εξυπηρέτηση μέχρι την πολιτική προστασία και τον πολεοδομικό σχεδιασμό. Με ικανές διοικήσεις, που θα κρίνονται πια αυστηρά για τις επιδόσεις τους. Καθώς ο στρατηγικός σκοπός μας είναι ο πολυδιάστατος εκσυγχρονισμός, γνωρίζω καλά ότι έχουμε να αναμετρηθούμε με ριζωμένες παθογένειες και με την αγκύλωση της γραφειοκρατίας. Με την αδράνεια και τον συντεχνιακό ωχαδερφισμό. Ή την υποτίμηση των περιβαλλοντικών κινδύνων και το πρόβλημα της αργής απονομής της δικαιοσύνης. Γι’ αυτό και απαιτείται ένα ορμητικό κύμα αλλαγών. Που σίγουρα θα ξεβολέψει μερικούς, όμως τελικά θα ευνοήσει τους πολλούς. Δεν αρνούμαι ούτε τις αντιστάσεις του χθες ούτε τις πιθανές αστοχίες στο αύριο. Αλλά δεν θα υποταχθούμε σε αυτές. Πυξίδα μας θα είναι πάντα το ρήμα «προσπαθώ». Στον δρόμο της ανάπτυξης που μεγεθύνει τον δημόσιο πλούτο, με στόχο αυτός να επιστρέφει στην κοινωνία, ώστε η συλλογική ευημερία να γίνεται ατομική προκοπή. Σε μία πατρίδα δίκαιη και περήφανη, που θα αποτρέπει εχθρούς και θα κερδίζει νέους φίλους. Αλλά και σε μία δημοκρατία που θα γιορτάσει τα 50 χρόνια της πιο ισχυρή από ποτέ. Μετατρέποντας τις ευρωεκλογές της άνοιξης σε βήμα επιβεβαίωσης της πολιτικής σταθερότητας και της προόδου. Και ενισχύοντας μία βαθιά ευρωπαϊκή πολιτική, που έχει αποδείξει ότι φέρνει στη χώρα πόρους και ακτινοβολία. Γιατί είμαστε Ευρώπη και μας αξίζει να γίνουμε Ευρώπη σε όλα τα επίπεδα. Στο «κατώφλι» του νέου χρόνου, λοιπόν, δεν ξεχνάμε τα πολλά που έγιναν, ώστε να εντοπίζουμε τα περισσότερα που πρέπει να γίνουν. Και καθώς τα δύσκολα δείχνουν να περνούν, μπορούμε να είμαστε πιο αισιόδοξοι. Είναι στο χέρι μας οι επόμενες μέρες να είναι καλύτερες από τις προηγούμενες. Αρκεί να είμαστε ενωμένοι, ώριμοι και αποφασισμένοι. Χρόνια πολλά! Καλή χρονιά! Υγεία και δύναμη σε όλες και σε όλους! "
2023-12-27,33296,https://www.primeminister.gr/2023/12/27/33296,Δήλωση του Πρωθυπουργού Κυριάκου Μητσοτάκη για την απώλεια του Jacques Delors | Ο Πρωθυπουργός της Ελληνικής Δημοκρατίας,"Η Ευρώπη αποχαιρετά έναν αληθινό πρωτεργάτη της ενότητάς της. Και η Ελλάδα έναν ειλικρινή φίλο, οι πρωτοβουλίες του οποίου βοήθησαν και τη δική της εθνική πρόοδο. Ο Jacques Delors, υπήρξε ένας οραματιστής ηγέτης, όσο και ένας ρεαλιστής πολιτικός που προώθησε την ευρωπαϊκή ιδέα, το κοινό νόμισμα και την ασφάλεια της Ένωσής μας. Ταυτόχρονα, όμως, υπηρέτησε επίμονα την οικονομική σύγκλιση των κοινωνιών της. Δεν υπήρξε, λοιπόν, μόνο ένας απ’ τους πιο ξεχωριστούς ηγέτες της ηπείρου μας. Αλλά ένας μοναδικός θεμελιωτής του ανοιχτού της μέλλοντος. Οι Έλληνες δεν ξεχνούν τη συμπαράσταση και την αλληλεγγύη του σε κάθε δύσκολη στιγμή της χώρας. Εκ μέρους όλων τους, εκφράζω τη θλίψη μου για την απώλειά του. "
2023-12-22,33290,https://www.primeminister.gr/2023/12/22/33290,Δηλώσεις της Προέδρου της Δημοκρατίας Κατερίνας Σακελλαροπούλου και του Πρωθυπουργού Κυριάκου Μητσοτάκη κατά την έναρξη της συνάντησής τους στο Προεδρικό Μέγαρο | Ο Πρωθυπουργός της Ελληνικής Δημοκρατίας,"Κυριάκος Μητσοτάκης: Χρόνια πολλά, καλά Χριστούγεννα, καλές γιορτές. Βρισκόμαστε πια στο τέλος ενός δύσκολου χρόνου με πολλές προκλήσεις τις οποίες έπρεπε να αντιμετωπίσουμε. Ο χρόνος κλείνει και με κάποια θετικά νέα για την πορεία της οικονομίας μας. Βρίσκω ότι είναι εξαιρετικά αισιόδοξο το γεγονός ότι ίσως το πιο έγκυρο παγκόσμιο περιοδικό, ο «Economist», ανακήρυξε την Ελλάδα χώρα της χρονιάς, αναγνωρίζοντας την τεράστια προσπάθεια πρωτίστως του ελληνικού λαού να αφήσει οριστικά πίσω του τα δύσκολα χρόνια της κρίσης. Αυτό, βέβαια, μας οπλίζει με αισιοδοξία για να προχωρήσουμε με ακόμη μεγαλύτερη ταχύτητα στις μεταρρυθμίσεις για τις οποίες, εξάλλου, έχουμε πάρει μια ισχυρή λαϊκή εντολή να υλοποιήσουμε. Όπως γνωρίζετε, σας ενημέρωσε και ο αρμόδιος Υπουργός, εγκρίναμε στο Υπουργικό Συμβούλιο μία -πιστεύω- ιστορική μεταρρύθμιση: την ουσιαστική κατάργηση του κρατικού μονοπωλίου στην ανώτατη εκπαίδευση, με τη δυνατότητα πια ίδρυσης μη κρατικών, μη κερδοσκοπικών πανεπιστημίων. Μία μεταρρύθμιση που θεωρώ ότι άργησε αρκετά χρόνια για να υλοποιηθεί στη χώρα μας, όμως οι συνθήκες πια είναι ώριμες και πιστεύω ότι θα στηριχθεί από την πλειοψηφία της ελληνικής κοινωνίας. Εδώ θέλω να τονίσω δύο πράγματα, κα Πρόεδρε. Πρώτον, ότι η μεταρρύθμιση αυτή συνοδεύεται από ακόμα πιο τολμηρές αλλαγές για τη λειτουργία του δημόσιου πανεπιστημίου, το οποίο εξακολουθούμε και στηρίζουμε με όλα τα μέσα τα οποία έχουμε στη διάθεσή μας. Και δεύτερον, ότι οι προδιαγραφές που θα τεθούν για τα μη κρατικά, μη κερδοσκοπικά πανεπιστημιακά ιδρύματα που θα εγκατασταθούν στην Ελλάδα θα είναι εξαιρετικά υψηλές. Θέλουμε, με άλλα λόγια, να αναβαθμίσουμε συνολικά την ανώτατη παιδεία στη χώρα μας και δεν θα επιτρέψουμε αυτή η απελευθέρωση να μετατραπεί ουσιαστικά σε μία συνηθισμένη οικονομική δραστηριότητα. Δεν είναι αυτός ο σκοπός αυτής της μεταρρύθμισης. Όπως βλέπετε, η κυβέρνηση βρίσκεται συνολικά σε μεγάλη κινητικότητα ως προς την υλοποίηση σημαντικών αλλαγών και αυτό θα εξακολουθούμε να κάνουμε φυσικά και τον επόμενο χρόνο. Αλλά, βέβαια, καθώς τώρα είναι ημέρες εορτών, η προσοχή μας στρέφεται πάντα στην κοινωνία και ειδικά στους πιο αδύναμους συμπολίτες μας. Θέλω να σας θυμίσω ότι μέσα στον Δεκέμβριο εκταμιεύτηκαν και εκταμιεύονται ακόμα παραπάνω από 700 εκατομμύρια ευρώ ως μέτρα στήριξης, πρωτίστως για τους πιο αδύναμους συμπολίτες μας. Ένα μεγάλο μέρος αυτού του ποσού ήταν το αποτέλεσμα της υπεραπόδοσης της οικονομίας. Είναι ίσως η καλύτερη απόδειξη του πώς τα θετικά αποτελέσματα στην πορεία της οικονομίας έχουν τελικά αντανάκλαση στην κοινωνία και στις πολιτικές μας για την κοινωνική συνοχή. Ξέρουμε καλά ότι η ακρίβεια είναι το πρώτο πρόβλημα το οποίο αντιμετωπίζουν σήμερα τα νοικοκυριά και εξακολουθούμε να τα στηρίζουμε, όχι μόνο με έκτακτα μέτρα αλλά με μόνιμα μέτρα στήριξης του διαθέσιμου εισοδήματος. Θυμίζω ότι από την 1η Ιανουαρίου θα έχουμε τις πρώτες αυξήσεις στους μισθούς των δημοσίων υπαλλήλων -σημαντικές αυξήσεις- εδώ και 14 χρόνια. Θυμίζω ότι οι συνταξιούχοι συμπολίτες μας οι οποίοι μέχρι σήμερα εργάζονταν και είχαν παρακράτηση του 30% της σύνταξής τους, θα σταματήσουν να έχουν αυτή την παρακράτηση. Και βέβαια, θέλω να τονίσω ότι οι έλεγχοι που γίνονται στην αγορά θα συνεχιστούν με αμείωτη ένταση. Δεν είναι δυνατόν μια εισαγόμενη κρίση ακρίβειας να είναι ευκαιρία για κερδοσκοπία. Με την ευκαιρία αυτή θέλω να συγχαρώ και την Επιτροπή Ανταγωνισμού. Όπως γνωρίζετε, επιβλήθηκε ένα πολύ μεγάλο πρόστιμο στις τράπεζες για εναρμονισμένες πρακτικές, το οποίο ξεπέρασε τα 40 εκατομμύρια. Είναι η καλύτερη απόδειξη ότι όλοι οι θεσμοί του κράτους, Ανεξάρτητες Αρχές και ελεγκτικοί μηχανισμοί, μπορούν να λειτουργούν ώστε να διασφαλίζουν ότι η αγορά λειτουργεί απρόσκοπτα, ο ανταγωνισμός λειτουργεί απρόσκοπτα, τελικά προς όφελος του πολίτη. Με την ευκαιρία αυτή να σας ευχηθώ και πάλι καλά Χριστούγεννα, καλές γιορτές και το 2024 -τόσο σημαντική χρονιά εξάλλου για την πολιτική και πολιτειακή ιστορία του τόπου- να μας βρει σε ακόμα καλύτερη κατάσταση από το 2023. Κατερίνα Σακελλαροπούλου: Κύριε Πρόεδρε, πράγματι τα καλά νέα για την οικονομία της χώρας, την εξέλιξή της και την εικόνα που έχει στο εξωτερικό, είχα και εγώ την ευκαιρία να τα διαπιστώσω στα ταξίδια μου πρόσφατα. Είναι όλοι εντυπωσιασμένοι και σχολιάζουν πολύ θετικά την εξέλιξη της ελληνικής οικονομίας. Μακάρι να πάνε όλα για το καλύτερο για τον τόπο. Βέβαια το μεγάλο στοίχημα παραμένει η καθημερινότητα των πολιτών, η ακρίβεια. Είναι πολύ σημαντικό να δίνεται το μήνυμα ότι λειτουργούν οι ελεγκτικοί μηχανισμοί και να ξέρουν όλοι να είναι πολύ προσεκτικοί. Για το θέμα της Παιδείας και τις ρυθμίσεις στις οποίες προχωρά η κυβέρνηση είχε την καλοσύνη να με ενημερώσει ο αρμόδιος Υπουργός. Η Παιδεία είναι εθνική υπόθεση, σημαντική για τις επόμενες γενιές, για όλους μας. Και φυσικά, μέρες που είναι, όπως είπατε και εσείς, η χρονιά ήταν δύσκολη, αλλά ελπίζω ότι τελειώνει αρκετά καλά. Να ευχηθούμε να συνεχίσουμε έτσι, να δούμε μέρες πιο φωτεινές. Αυτές τις μέρες ας φροντίσουμε να μην αφήσουμε κανέναν μόνο του, ιδίως τους πιο ευάλωτους. Όσο μπορούμε, ας μην μείνει κανείς μόνος του. Να ευχηθώ και εγώ καλά Χριστούγεννα και χρόνια πολλά σε σας, σε όλους! "
2023-12-19,33266,https://www.primeminister.gr/2023/12/19/33266,"Δηλώσεις του Πρωθυπουργού Κυριάκου Μητσοτάκη και του Υπουργού Παιδείας, Θρησκευμάτων και Αθλητισμού Κυριάκου Πιερρακάκη από το Πρότυπο Επαγγελματικό Λύκειο Περάματος με αφορμή τη νομοθετική πρωτοβουλία της κυβέρνησης για την αναβάθμιση της επαγγελματικής εκπαίδευσης και κατάρτισης | Ο Πρωθυπουργός της Ελληνικής Δημοκρατίας","Ο Πρωθυπουργός Κυριάκος Μητσοτάκης επισκέπτεται αυτή την ώρα το Πρότυπο Επαγγελματικό Λύκειο στο Πέραμα, όπου έχει συνομιλία με μαθητές για τη νομοθετική πρωτοβουλία που ετοιμάζει η κυβέρνηση για την αναβάθμιση της επαγγελματικής εκπαίδευσης και κατάρτισης. «Σήμερα εδώ, από το Επαγγελματικό Λύκειο του Περάματος, στέλνουμε ένα μήνυμα προσήλωσης στην κεντρική μας δέσμευση για την ενίσχυση της τεχνικής και επαγγελματικής εκπαίδευσης στη χώρα μας. Πολύ σύντομα θα έχουμε ψηφίσει ένα καινούριο νομοσχέδιο, το οποίο θα αποδεικνύει και στην πράξη την έμφαση που δίνουμε στην τεχνική εκπαίδευση, με την ουσιαστική αναβάθμιση των Επαγγελματικών Λυκείων, των Δημόσιων ΙΕΚ, τα οποία μετονομάζονται και ενισχύονται με θεματικούς άξονες, με καινούργιους οδηγούς κατάρτισης, κυρίως με άμεση σύνδεση με την αγορά εργασίας, έτσι ώστε να μπορέσουμε να περάσουμε το μήνυμα, κυρίως στα νέα παιδιά, ότι η επαγγελματική και τεχνική εκπαίδευση και κατάρτιση δεν είναι ο φτωχός συγγενής της τριτοβάθμιας εκπαίδευσης, αλλά ένας επαγγελματικός δρόμος ο οποίος ανοίγει εξαιρετικές προοπτικές για πολύ επικερδείς επαγγελματικές σταδιοδρομίες», δήλωσε προσερχόμενος ο Πρωθυπουργός «Η νομοθετική πρωτοβουλία του Υπουργείου Παιδείας για την επαγγελματική εκπαίδευση και κατάρτιση χτίζει και θεμελιώνει το όραμα του Πρωθυπουργού Κυριάκου Μητσοτάκη για την αναβάθμιση της επαγγελματικής εκπαίδευσης στη χώρα μας. Ο στόχος είναι να δημιουργηθούν περίπου 60 δομές campus στη χώρα μας, θεματικά στοχευμένες, μέσα από τη συνύπαρξη των επαγγελματικών λυκείων, των σημερινών ΙΕΚ που μετονομάζονται σε Σχολές Ανώτερης Επαγγελματικής Κατάρτισης και των εργαστηρίων, με στόχο να μπορέσουμε πραγματικά και μέσα από 130 νέους οδηγούς κατάρτισης και μέσα από την επένδυση σε νέους εξοπλισμούς μέσω του Ταμείου Ανάκαμψης να προβούμε σε μια πολύ ουσιαστική μεταρρύθμιση και αναβάθμιση της επαγγελματικής εκπαίδευσης και κατάρτισης στη χώρα μας», σημείωσε ο Υπουργός Παιδείας, Θρησκευμάτων και Αθλητισμού Κυριάκος Πιερρακάκης. "
2023-12-14,33239,https://www.primeminister.gr/2023/12/14/33239,Δήλωση του Πρωθυπουργού Κυριάκου Μητσοτάκη κατά την άφιξή του στη Σύνοδο του Ευρωπαϊκού Συμβουλίου στις Βρυξέλλες | Ο Πρωθυπουργός της Ελληνικής Δημοκρατίας,"Η Σύνοδος Κορυφής η οποία θα ξεκινήσει σε λίγο καλείται να πάρει κρίσιμες αποφάσεις για το μέλλον της ευρωπαϊκής μας οικογένειας. Πρώτο ζήτημα στην ατζέντα μας θα είναι το θέμα της ευρωπαϊκής διεύρυνσης. Η Ελλάδα στηρίζει τις προτάσεις της Ευρωπαϊκής Επιτροπής σχετικά με τη διεύρυνση, δίνοντας ιδιαίτερη έμφαση στην ανάγκη να ξεκινήσουν ενταξιακές διαπραγματεύσεις με την Ουκρανία. Ελπίζω κι εύχομαι να μπορέσουμε να ξεπεράσουμε τις όποιες αντιδράσεις ώστε ομόφωνα το Ευρωπαϊκό Συμβούλιο να στείλει ένα ξεκάθαρο μήνυμα ότι το μέλλον της Ουκρανίας είναι εντός της ευρωπαϊκής οικογένειας. Ταυτόχρονα, θα συζητήσουμε και την αναθεώρηση του Πολυετούς Δημοσιονομικού Πλαισίου, έτσι ώστε να μπορέσουμε να εξασφαλίσουμε πρόσθετους πόρους για κρίσιμες πολιτικές προτεραιότητες της Ευρωπαϊκής Ένωσης. Θέλω να σταθώ ιδιαίτερα στην ανάγκη να αυξηθούν οι πόροι για τη διαχείριση του μεταναστευτικού προβλήματος. Είναι δεδομένο ότι όταν πάρθηκαν οι αποφάσεις χρηματοδότησης στα πλαίσια του προηγούμενου Πολυετούς Δημοσιονομικού Πλαισίου, των αποφάσεων που πήραμε πριν από τρία χρόνια, δεν είχαμε υπόψιν μας την αύξηση των μεταναστευτικών πιέσεων και την ανάγκη να διαθέσουμε περισσότερους πόρους για την προστασία των εξωτερικών συνόρων της Ένωσης. Από τη στιγμή λοιπόν που η Ευρωπαϊκή Ένωση, σε επίπεδο Ευρωπαϊκού Συμβουλίου, έχει κινηθεί σε αυτή την κατεύθυνση, είναι απολύτως απαραίτητο να προστεθούν πόροι για την προστασία των εξωτερικών συνόρων της Ευρωπαϊκής Ένωσης και είμαι συγκρατημένα αισιόδοξος ότι θα μπορέσουμε να κάνουμε βήματα σε αυτή την κατεύθυνση. Είναι, επίσης, πολύ σημαντικό να προσθέσουμε περαιτέρω πόρους για την αντιμετώπιση των επιπτώσεων της κλιματικής κρίσης. H Ελλάδα υπήρξε ανέκαθεν από τους πρωτεργάτες της προσπάθειας να πειστούν όλες οι ευρωπαϊκές χώρες ότι χρειαζόμαστε περισσότερους πόρους, περισσότερα χρήματα για την αντιμετώπιση των επιπτώσεων της κλιματικής κρίσης. Τέλος, θα έχουμε την ευκαιρία να συζητήσουμε και τις εξελίξεις στη Μέση Ανατολή. Θέλω να πιστεύω ότι θα μπορέσουμε να καταλήξουμε σε συμπεράσματα τα οποία να αποτυπώνουν από τη μία την πάγια θέση της Ευρωπαϊκής Ένωσης ότι το Ισραήλ έχει το δικαίωμα στην αυτοάμυνα, από την άλλη όμως να αποτυπώσουμε και την αυξανόμενη ανησυχία μας για τις σημαντικότατες απώλειες αμάχων στη Λωρίδα της Γάζας. Είναι πολύ σημαντικό η Ευρωπαϊκή Ένωση να μπορέσει να διατυπώσει μία ενιαία θέση για ένα ζήτημα το οποίο, εξάλλου, αφορά την άμεση γειτονιά μας, αφορά τη σταθερότητα της Ανατολικής Μεσογείου. Τέλος, θα ήθελα να εκφράσω την ικανοποίησή μου για την ευτυχή κατάληξη των διαπραγματεύσεων στο Ντουμπάι, στα πλαίσια της COP28. Η διατύπωση η οποία επιτεύχθηκε για μία μετάβαση μακριά από τα ορυκτά καύσιμα είναι ένα σημαντικό ορόσημο στην παγκόσμια προσπάθεια για να περιορίσουμε τις επιπτώσεις της κλιματικής κρίσης. Η Ελλάδα θα παραμείνει στην πρώτη γραμμή αυτής της μάχης, αυξάνοντας σημαντικά τη διείσδυση των Ανανεώσιμων Πηγών Ενέργειας, βελτιώνοντας τις επιδόσεις της ως προς την ενεργειακή αποδοτικότητα των κτιρίων και χαιρόμαστε που καταφέραμε, έστω και την τελευταία στιγμή, η παγκόσμια κοινότητα να πετύχει μία πολύ σημαντική συμφωνία για το μέλλον ολόκληρου του πλανήτη μας. "
2023-12-11,33227,https://www.primeminister.gr/2023/12/11/33227,Ενημερωτικό σημείωμα για την σύσκεψη υπό τον Πρωθυπουργό Κυριάκο Μητσοτάκη στην έδρα της Διυπηρεσιακής Μονάδας Ελέγχου της Αγοράς (ΔΙ.Μ.Ε.Α) | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης προήδρευσε το πρωί σε σύσκεψη στην έδρα της Διυπηρεσιακής Μονάδας Ελέγχου της Αγοράς (ΔΙ.Μ.Ε.Α), όπου ενημερώθηκε για τους ελέγχους που διενεργούνται και για τα μέτρα αντιμετώπισης αθέμιτων πρακτικών στην αγορά. Κατά τη διάρκεια της σύσκεψης σημειώθηκε ότι φέτος έχουν ολοκληρωθεί περισσότεροι από 21.000 έλεγχοι, με έμφαση στην αθέμιτη κερδοφορία και την παράνομη διακίνηση, με αποτέλεσμα να έχουν επιβληθεί πρόστιμα που υπερβαίνουν τα 10,5 εκατομμύρια ευρώ, ποσό σχεδόν διπλάσιο σε σύγκριση με το προηγούμενο έτος. Από τη συγκρότηση της ΔΙ.Μ.Ε.Α., το 2020, έχουν γίνει σχεδόν 100.000 έλεγχοι και οι κυρώσεις που έχουν βεβαιωθεί ξεπερνούν τα 21 εκατομμύρια ευρώ. Εξετάστηκαν επίσης οι πρωτοβουλίες που υλοποιούνται για την αντιμετώπιση των πληθωριστικών πιέσεων. Σε ό,τι αφορά στη Μόνιμη Μείωση Τιμής, επισημάνθηκε ότι έως σήμερα έχουν ενταχθεί 1.286 προϊόντα, εκ των οποίων το 90% είναι επώνυμα, ξεπερνώντας κατά πολύ τους στόχους που είχαν τεθεί. Ακολουθεί η τοποθέτηση του Πρωθυπουργού μετά τη σύσκεψη: Θέλησα σήμερα, να βρεθώ στο Υπουργείο Ανάπτυξης για να μπορέσω να συγχαρώ προσωπικά τα στελέχη της Διυπηρεσιακής Μονάδας Ελέγχου της Αγοράς, γνωστής πια ως ΔΙ.Μ.Ε.Α. Θέλω να θυμίσω ότι η ΔΙ.Μ.Ε.Α. συστάθηκε από την κυβέρνηση της Νέας Δημοκρατίας και από την προηγούμενη ηγεσία του Υπουργείου Ανάπτυξης, το 2020, και έχει ήδη επιτελέσει σημαντικό έργο ως προς τον έλεγχο της αγοράς, την προστασία του καταναλωτή και την ενίσχυση της υγιούς επιχειρηματικότητας. Είμαι ένας άνθρωπος ο οποίος πιστεύει στην ελεύθερη οικονομία και στον ανταγωνισμό. Δεν έχω όμως αυταπάτες και δεν πιστεύω ότι οι αγορές μπορούν αυτόματα και μέσα από κάποιο μαγικό χέρι να αυτορυθμίζονται. Γι’ αυτό και ο έλεγχος του κράτους, ειδικά σε εποχές κατά τις οποίες καλούμαστε να αντιμετωπίσουμε σημαντικές εισαγόμενες πληθωριστικές πιέσεις, είναι τόσο σημαντικός. Πράγματι, έχουν ήδη γίνει δεκάδες χιλιάδες έλεγχοι από την στιγμή που δημιουργήθηκε η ΔΙ.Μ.Ε.Α. Έχουν επιβληθεί, όπως γνωρίζετε, πολλά πρόστιμα. Τα μισά από αυτά έχουν ήδη εισπραχθεί και νομίζω ότι έχει εμπεδωθεί και στην ίδια την αγορά ότι υπάρχει ένας μηχανισμός του κράτους ο οποίος μπορεί να εντοπίζει παραβάσεις, όπως είναι, παραδείγματος χάρη, η υπέρβαση του καθορισμένου περιθωρίου κέρδους ή οι πλασματικές εκπτώσεις, και να παρεμβαίνει κατασταλτικά ώστε να προστατεύεται ο ελεύθερος ανταγωνισμός και κυρίως να προστατεύεται ο καταναλωτής. Θέλω να τονίσω ότι η πρωτοβουλία την οποία έχουμε αναλάβει για την ενίσχυση της ΔΙ.Μ.Ε.Α είναι ένα μόνο βέλος στη φαρέτρα μας για την αντιμετώπιση του προβλήματος της εισαγόμενης ακρίβειας. Γνωρίζουμε πολύ καλά ότι τα νοικοκυριά σήμερα δοκιμάζονται από ένα πρόβλημα το οποίο προφανώς δεν αφορά μόνο την Ελλάδα. Έχουμε όμως υποχρέωση να κάνουμε το καλύτερο δυνατόν ώστε να βοηθήσουμε στη συγκράτηση της αύξησης των τιμών και -όπου αυτό είναι εφικτό- στη μείωσή τους. Γι’ αυτό και εργαλεία όπως η μόνιμη μείωση τιμών, το ταμπελάκι 5%, αυτά τα μέτρα έχουν ξεχωριστή σημασία. Παραπάνω από 1.200 προϊόντα έχουν ήδη ενταχθεί σε αυτό το πλαίσιο της μείωσης των τιμών. Το «Καλάθι των Χριστουγέννων» θα είναι ακόμα ένα εργαλείο το οποίο θα μας βοηθήσει να συγκρατήσουμε τις τιμές για το χριστουγεννιάτικο τραπέζι. Φέτος δίνουμε ιδιαίτερη έμφαση ειδικά στα κρεατικά προϊόντα, ώστε να μπορούμε να δούμε τιμές οι οποίες -γιατί όχι;- να είναι χαμηλότερες και από τις τιμές που είχαμε το περασμένο Πάσχα. Και βέβαια, θέλω να συγχαρώ συνολικά το Υπουργείο και ειδικά τη Γενική Γραμματεία για την εισαγωγή νέων ψηφιακών εργαλείων, τα οποία βοηθούν αφενός τους ελεγκτικούς μηχανισμούς να κάνουν τη δουλειά τους πιο αποτελεσματικά, αφετέρου τον καταναλωτή να συγκρίνει προϊόντα και όταν κρίνει ότι μπορεί και θέλει να καταγγείλει αθέμιτες πρακτικές, να είναι σε θέση να το κάνει. Αυτά τα ψηφιακά εργαλεία θα μπαίνουν ολοένα και περισσότερο στη ζωή μας. Ο «e-Kαταναλωτής» είναι ένα πολύ χρήσιμο εργαλείο. Ακόμα δεν έχει φτάσει στο επίπεδο -θα έλεγα- της χρήσης που πιστεύουμε ότι του αξίζει, αλλά θα συνεχίσουμε να συνεργαζόμαστε και με την Ευρωπαϊκή Ένωση προκειμένου να μπορούμε να χρησιμοποιούμε ολοένα και περισσότερο την τεχνολογία για να έχουμε μεγαλύτερη διαφάνεια στις τιμές, να αντιμετωπίζουμε φαινόμενα καταστρατήγησης της λειτουργίας της αγοράς και να προσπαθούμε να είμαστε πάντα ένα βήμα πιο μπροστά από αυτούς οι οποίοι μπορεί να σκέφτονται κακόβουλα, το πώς θα εξαπατήσουν τον καταναλωτή. Θα δώσω μόνο δύο παραδείγματα. Πλασματικές εκπτώσεις: ένα προϊόν στο οποίο ξαφνικά, από τη μια μέρα στην άλλη, αυξάνει η τιμή αναφοράς χωρίς να υπάρχει κανείς απολύτως λόγος και εμφανίζεται πλασματικά μεγαλύτερη έκπτωση ενώ η τιμή του προϊόντος είναι ακριβώς η ίδια. Ή και άλλα περιστατικά τα οποία συζητήσαμε σήμερα, όπως ενδεχομένως fake reviews, ψεύτικες αξιολογήσεις προϊόντων που μπορεί να γράφονται από κάποιο chatbot. Όλα αυτά είναι προβλήματα τα οποία θα χρειαστεί να αντιμετωπίσουμε. Τονίζω ότι δεν είναι προβλήματα που αφορούν μόνο την ελληνική αγορά, αφορούν συνολικά την ευρωπαϊκή αγορά, αλλά θα κάνουμε το καλύτερο δυνατό προκειμένου να εξασφαλίσουμε ότι η αγορά λειτουργεί πραγματικά εύρυθμα. Και μια αγορά που λειτουργεί εύρυθμα και ανταγωνιστικά, με διαφάνεια στις τιμές, τελικά είναι και προς όφελος του καταναλωτή. Οπότε, θα συνεχίσουμε αυτή την προσπάθεια. Θέλω να συγχαρώ και τον Διοικητή της ΔΙ.Μ.Ε.Α. και όλα τα στελέχη. Να διαβεβαιώσω όλες και όλους ότι θα εξακολουθούμε να ενισχύουμε τη ΔΙ.Μ.Ε.Α. με πρόσθετο προσωπικό αλλά και με εξοπλισμό μέσα από ευρωπαϊκά κονδύλια, από scanners μέχρι καινούργια οχήματα και ολοκληρωμένα πληροφοριακά συστήματα, τα οποία είναι τόσο σημαντικά, γιατί προφανώς αυτή η προσπάθεια σωστού ελέγχου της αγοράς είναι μια προσπάθεια που συνεχίζεται στο διηνεκές. Kαι θα εξακολουθεί να μας ενδιαφέρει και όταν θα έχουμε αφήσει πίσω μας αυτή την εποχή των μεγάλων αυξήσεων των τιμών. Οπότε, να ευχηθώ καλές γιορτές και καλούς ελέγχους στα στελέχη της ΔΙ.Μ.Ε.Α, καθώς τώρα που υπάρχει έντονη εμπορική δραστηριότητα λόγω της περιόδου των Χριστουγέννων, η παρουσία του κράτους πρέπει να είναι ακόμα πιο αισθητή. "
2023-12-08,33218,https://www.primeminister.gr/2023/12/08/33218,Ενημερωτικό σημείωμα για τη συνάντηση του Πρωθυπουργού Κυριάκου Μητσοτάκη με τον υπηρεσιακό Πρωθυπουργό της Ολλανδίας Mark Rutte | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης συναντήθηκε στη Χάγη με τον υπηρεσιακό Πρωθυπουργό της Ολλανδίας Mark Rutte. Κατά την έναρξη της συνάντησης, οι δύο ηγέτες έκαναν τις ακόλουθες δηλώσεις (σε ανεπίσημη μετάφραση από τα αγγλικά): Mark Rutte: Θέλω να καλωσορίσω τους αγαπητούς μου φίλους και τον συνάδελφό μου από την Ελλάδα εδώ στο γραφείο μου. Νομίζω ότι είναι η δεύτερη φορά που σας φιλοξενώ εδώ, και ήμουν καλεσμένος σας τον Νοέμβριο του 2021. Είμαστε στενοί σύμμαχοι. Συνεργαζόμαστε στο ΝΑΤΟ, στην Ευρωπαϊκή Ένωση. Έχουμε παρόμοιες θέσεις σε πολλά ζητήματα. Σε διμερές επίπεδο, νομίζω ότι έχουμε μια εξαιρετική σχέση. Διατρέχοντας την ατζέντα, δεν υπήρχαν πολλά σημεία στα οποία έχουμε προβλήματα, αλλά αντιθέτως πολλά σημεία συνεργασίας. Πιστεύω ότι είναι ιδιαίτερα σημαντικό που έχουμε αυτή τη συνάντηση, διότι την επόμενη εβδομάδα θα έχουμε ένα αρκετά κρίσιμο Ευρωπαϊκό Συμβούλιο, όπου θα συζητηθούν, προφανώς, η Ουκρανία, ο προϋπολογισμός της ΕΕ, που συνδέεται επίσης με τα χρήματα για την Ουκρανία, αλλά προφανώς και το θέμα της διεύρυνσης. Ελπίζουμε να λάβουμε μια θετική απόφαση σχετικά με τις προτάσεις της Επιτροπής, αλλά δεν είμαστε ακόμη σε αυτό το σημείο, ενώ υπάρχουν και πολλά άλλα θέματα. Βέβαια, θέλω επίσης να ακούσω από εσάς αργότερα απόψε, για τις επιτυχημένες συνομιλίες σας χθες, τουλάχιστον αυτό ανέφερε ο Τύπος, πολύ επιτυχημένες συνομιλίες με την Τουρκία. Όλα αυτά τα θέματα θα είναι στην ημερήσια διάταξη. Αλλά και πάλι, Κυριάκο, σε ευχαριστώ πραγματικά για την επίσκεψή σου. Είναι πραγματική τιμή για μένα. Επίσης θα περάσουμε ένα ευχάριστο βράδυ, με σκληρή δουλειά, πρώτα απ’ όλα, αλλά πιστεύω ευχάριστο. Κυριάκος Μητσοτάκης: Σε ευχαριστώ πολύ, Mark, για τη φιλοξενία. Θυμάμαι την πρώτη φορά που ήρθα σε αυτό το γραφείο, είχα μόλις είχα εκλεγεί Πρωθυπουργός, το 2019. Είχα θέσει ως στόχο να έρθω και να σας επισκεφθώ σε ένα από τα πρώτα μου ταξίδια στο εξωτερικό. Δεν θα μπορούσα να μην αναφέρω ότι η Ελλάδα έχει σημειώσει σημαντική πρόοδο από τότε που ήμουν εδώ όσον αφορά στις οικονομικές μας επιδόσεις. Mark Rutte: Έκτοτε, και θα έπρεπε να το είχα αναφέρει αυτό, έχετε αφήσει πίσω τις μη επενδυτικές διαβαθμίσεις. Συγγνώμη, θα έπρεπε να είχα αναφέρει ότι τώρα η Ελλάδα έχει ανακτήσει την επενδυτική βαθμίδα. Κυριάκος Μητσοτάκης: Η Ελλάδα έχει ανακτήσει την επενδυτική βαθμίδα από τους οίκους αξιολόγησης. Mark Rutte: Θυμάμαι τις συζητήσεις το 2011, το 2012 και το 2015, ότι αυτό δεν θα μπορούσε ποτέ να συμβεί. Κυριάκος Μητσοτάκης: Το επισημαίνουμε επειδή ήσασταν παρόντες καθ’ όλη τη διάρκεια της κρίσης και πιστεύω ότι είναι καλό, ιδίως για τους πιο έμπειρους συναδέλφους στο Συμβούλιο, να σημειώνεται η πρόοδος που έχει κάνει η Ελλάδα. Επιστρέψαμε στην κανονικότητα και αυτό για εμάς, φυσικά, είναι ένα πολύ σημαντικό επίτευγμα. Βέβαια, όπως επισημάνατε, έχουμε μια εξαιρετική διμερή σχέση και πάντα συντονιζόμαστε πολύ στενά πριν από κρίσιμα Ευρωπαϊκά Συμβούλια. Το επόμενο Συμβούλιο θα είναι σημαντικό. Έχουμε πολύ δύσκολα θέματα στην ατζέντα: την Ουκρανία, την αναθεώρηση του Πολυετούς Δημοσιονομικού Πλαισίου και την προσαρμογή που πρέπει να γίνει λαμβάνοντας υπόψη το γεγονός ότι έχουμε νέες ανάγκες. Αλλά φυσικά και τα θέματα της διεύρυνσης. Μας απασχολεί ιδιαίτερα η διεύρυνση όσον αφορά τα Δυτικά Βαλκάνια, όπως και εσάς. Όσο καλύτερο συντονισμό έχουμε, τόσο λιγότερο πιθανό είναι να περάσουμε το Σάββατό μας στις Βρυξέλλες. Βέβαια, όσος χρόνος κι αν χρειαστεί, θέλουμε να καταλήξουμε σε συγκεκριμένα συμπεράσματα στη Σύνοδο Κορυφής. Και φυσικά, αυτό απαιτεί πάντα σημαντική προετοιμασία και διαβουλεύσεις όπως αυτές για τις οποίες μιλάμε.   Στη συνέχεια ακολούθησε διευρυμένη διευρυμένη συνάντηση των αντιπροσωπειών όπου ανταλλάγησαν απόψεις για θέματα ευρωπαϊκού ενδιαφέροντος, ενόψει της Συνόδου του Ευρωπαϊκού Συμβουλίου την ερχόμενη εβδομάδα (14-15 Δεκεμβρίου) και της Συνόδου ΕΕ- Δυτικών Βαλκανίων που θα προηγηθεί (13 Δεκεμβρίου). Σε ό,τι αφορά τη συζήτηση για την αναθεώρηση του Πολυετούς Δημοσιονομικού Πλαισίου, ο Πρωθυπουργός επανέλαβε την ανάγκη να ενισχυθούν οι πόροι για το Μεταναστευτικό και την αντιμετώπιση φυσικών καταστροφών. Ο Κυριάκος Μητσοτάκης και ο Mark Rutte αντάλλαξαν απόψεις για τα Δυτικά Βαλκάνια καθώς και για τις εξελίξεις στη Μέση Ανατολή. Συζητήθηκαν ακόμη οι τελευταίες εξελίξεις στην Ανατολική Μεσόγειο. Ο Πρωθυπουργός ενημέρωσε τον κ. Rutte για τη χθεσινή επίσκεψη του Προέδρου της Τουρκίας Recep Tayyip Erdoğan στην Αθήνα και την υπογραφή της Διακήρυξης περί Σχέσεων Φιλίας και Καλής Γειτονίας. "
2023-12-07,33197,https://www.primeminister.gr/2023/12/07/33197,"Δηλώσεις του Πρωθυπουργού Κυριάκου Μητσοτάκη μετά τη συνάντησή του με τον Πρόεδρο της Τουρκίας Recep Tayyip Erdoğan στο Μέγαρο Μαξίμου, στο πλαίσιο της συνεδρίασης του 5ου Ανώτατου Συμβουλίου Συνεργασίας Ελλάδας-Τουρκίας | Ο Πρωθυπουργός της Ελληνικής Δημοκρατίας","Αξιότιμε κ. Πρόεδρε της Τουρκικής Δημοκρατίας, αγαπητέ Tayyip, αγαπητοί Υπουργοί, Σας καλωσορίζω στην Αθήνα και σήμερα πράγματι είναι μία μέρα ξεχωριστή, καθώς ύστερα από επτά χρόνια συνέρχεται το Ανώτατο Συμβούλιο Συνεργασίας Ελλάδας και Τουρκίας. Ένα γεγονός το οποίο πιστεύω ότι από μόνο του σηματοδοτεί την πρόθεση των δύο μας χωρών να αναζητήσουν νέους δημιουργικούς δρόμους στις μεταξύ τους σχέσεις. Είναι αλήθεια ότι το διάστημα το οποίο μεσολάβησε αντιμετωπίσαμε πρωτόγνωρες προκλήσεις, προκλήσεις που δεν γνωρίζουν σύνορα. Μια τριετή πανδημία, έναν πόλεμο στην καρδιά της Ευρώπης ο οποίος προκάλεσε ενεργειακή, πληθωριστική και επισιτιστική κρίση, αλλά και μεγάλες φυσικές καταστροφές από την κλιματική κρίση, που τις βιώσαμε και οι δύο χώρες. Ταυτόχρονα όμως, βιώσαμε και βιώνουμε και περιφερειακές συγκρούσεις, που εγείρουν σοβαρή ανησυχία, πολύ περισσότερο όταν εξελίσσονται στην ευρύτερη περιοχή μας. Αλλά και οι διμερείς μας σχέσεις γνώρισαν διακυμάνσεις, που κάποιες στιγμές τις απείλησαν επικίνδυνα και μαζί τους την ασφάλεια και την ειρήνη στην Ανατολική Μεσόγειο. Γι’ αυτό και είναι εξαιρετικά σημαντικό ότι τους τελευταίους μήνες οι δύο χώρες βαδίζουν σε ένα πιο ήρεμο μονοπάτι. Ελλάδα και Τουρκία, Τουρκία και Ελλάδα, οφείλουν να ζουν ειρηνικά, να διατυπώνουν τις διαφορές τους, που είναι γνωστές, να τις συζητούν με ειλικρίνεια και να αναζητούν συνέχεια λύσεις. Κι αν αυτές δεν γεφυρώνονται, πάντως να μην παράγουν αυτόματα εντάσεις και κρίσεις. Σε αυτή την κατεύθυνση, κ. Πρόεδρε, τον περασμένο Ιούλιο στο Βίλνιους, συμφωνήσαμε να πιάσουμε και πάλι το νήμα των επαφών μας, με στόχο να αναζητήσουμε τρόπους συνεργασίας. Και αναθέσαμε στους δύο Υπουργούς Εξωτερικών να καθοδηγήσουν τη συγκεκριμένη διαδικασία. Ο οδικός χάρτης τον οποίον υιοθετήσαμε συμπεριελάμβανε τρία επίπεδα: τον πολιτικό διάλογο, τη θετική ατζέντα και τα Μέτρα Οικοδόμησης Εμπιστοσύνης. Και, στη συνέχεια, οι συνομιλίες των δύο αντιπροσωπειών έγιναν, πρέπει να πω, σε ένα πολύ παραγωγικό κλίμα. Εμείς οι ίδιοι, αγαπητέ μου Πρόεδρε, βρισκόμαστε για τρίτη φορά μέσα στους τελευταίους έξι μήνες. Στις δύο πρώτες συναντήσεις οργανώσαμε τα επόμενα βήματα και αξιολογήσαμε την πρόοδο όσων συμφωνήσαμε. Και σήμερα, στο Ανώτατο Συμβούλιο Συνεργασίας, κάνουμε μία ακόμα αποτίμηση αυτών των κοινών προσπαθειών μας. Προσπάθειες που οδήγησαν σε νέες ή αναβαθμισμένες παλαιότερες συμφωνίες σε πολλά επίπεδα: στην ηλεκτρική ενέργεια, στο εμπόριο, ιδιαίτερα των μικρομεσαίων επιχειρήσεων, στην εκπαίδευση, στον αθλητισμό, στην τεχνολογία, στον τουρισμό, στη σύσφιξη των οικονομικών μας σχέσεων. Το διμερές μας εμπόριο αυτή τη στιγμή έχει ξεπεράσει τα 5 δισεκατομμύρια ευρώ, είναι ρεαλιστικός στόχος μέσα σε μια πενταετία να φτάσει τα 10 δισεκατομμύρια ευρώ. Συμφωνήσαμε επίσης την προώθηση της συναντίληψης και ανταλλαγή βέλτιστων πρακτικών στον αγροτικό τομέα, στην έρευνα, την καινοτομία. Προάγουν τη συνεργασία νέων επιστημόνων και ενισχύουν το εξαγωγικό και το επενδυτικό περιβάλλον και στις δύο μας χώρες. Στο μεταναστευτικό, διαπιστώσαμε την σημαντική μείωση των ροών το τελευταίο διάστημα, ως αποτέλεσμα της συστηματικής φύλαξης των χερσαίων και των θαλασσίων συνόρων μας, θα πρόσθετα ωστόσο και λόγω της πολύ καλύτερης συνεργασίας της Αστυνομίας, του Λιμενικού και της Ακτοφυλακής και των δύο χωρών. Αυτή η συνεργασία μπορεί να βελτιωθεί και πρέπει να βελτιωθεί ακόμα περισσότερο. Αναφορικά με τη σταθερή υποστήριξη της Ελλάδας για την ευρωπαϊκή ενταξιακή πορεία της Τουρκίας, η χώρα μας στηρίζει τη διευκόλυνση χορήγησης θεωρήσεων, στο πλαίσιο πάντα του ευρωπαϊκού κεκτημένου, ώστε να μπορεί η νέα γενιά της Τουρκίας, οι επιστήμονες, οι επιχειρηματίες, οι φοιτητές να αναπτύξουν στενότερες σχέσεις με την Ευρώπη. Επιπλέον, η Ελλάδα ζήτησε και εξασφάλισε την έγκριση της Ευρωπαϊκής Επιτροπής ώστε να ενεργοποιηθεί η δυνατότητα Τούρκων πολιτών και των οικογενειών τους να επισκέπτονται όλο τον χρόνο, για επτά μέρες, δέκα νησιά μας, που είτε διαθέτουν προσφυγικές δομές είτε έχουν άμεσες πορθμειακές συνδέσεις με την Τουρκία. Είναι μία πρωτοβουλία με ισχυρό μήνυμα, που δηλώνει και μια μεγάλη αλήθεια: ότι τα ελληνικά νησιά αποτελούν γέφυρα επικοινωνίας και φιλίας μεταξύ των δύο λαών. Όπως επίσης γέφυρες συνεργασίας και φιλίας αποτελούν και οι μειονότητες των δύο χωρών, γιατί η ισονομία και η ευημερία που εξασφαλίζει κάθε κράτος στις μειονότητές του βοηθά στην αμοιβαία κατανόηση και στον αλληλοσεβασμό. Με τον Πρόεδρο Erdoğan εξετάσαμε και όλες τις εξελίξεις στην περιοχή αλλά και στον κόσμο. Εξελίξεις που μας προβληματίζουν, στη Μέση Ανατολή, στην Ουκρανία, στον Καύκασο. Πάντα οφείλουμε, όπως είπα, να συγκλίνουμε στην ανάγκη τήρησης της διεθνούς νομιμότητας. Στην καταδίκη, δηλαδή, κάθε μορφής επιθετικότητας, εξτρεμισμού και τρομοκρατίας, ανεξάρτητα από τη μορφή με την οποία αυτή εκδηλώνεται, στον απόλυτο σεβασμό της εδαφικής ακεραιότητας των κρατών και στην προστασία των αξιών του ανθρωπισμού, με ειδική έμφαση στην προστασία των αμάχων. Όπως επίσης διαφωνούμε και στο Κυπριακό. Για εμάς, το λέω καθαρά, δεν υπάρχει άλλη λύση πέραν των αποφάσεων του Συμβουλίου Ασφαλείας του Οργανισμού Ηνωμένων Εθνών. Θα πρέπει να επανεκκινήσει ο διάλογος από εκεί που διακόπηκε το 2017. Μόνο μέσα από αυτόν μπορεί να υπάρξει ουσιαστική πρόοδος. Κύριε Πρόεδρε, αγαπητέ Tayyip, τον Οκτώβριο του 1930 υπογράφηκε στην Άγκυρα το Σύμφωνο Φιλίας, Ουδετερότητας, Διαλλαγής και Διαιτησίας μεταξύ των χωρών μας. Τότε ο İsmet İnönü είχε δηλώσει πως «καμία διαφορά δεν μπορεί πια να χωρίσει τα δύο έθνη μέσα από την προσέγγιση να διαδραματίσουν ένα σπουδαίο ρόλο». Ενώ, από την πλευρά του, ο Ελευθέριος Βενιζέλος, Πρωθυπουργός της Ελλάδος είχε αναφέρει: «ερχόμεθα να τείνομεν ειλικρινώς το χέρι και να δηλώσομεν ότι ο μακραίων ανταγωνισμός ετερματίσθη οριστικώς». Δυστυχώς γεγονότα και ιστορικά πάθη εμπόδισαν τη θέληση των δύο ηγετών από το να γίνει αυτό πραγματικότητα. Η παρακαταθήκη τους, όμως, παραμένει ενεργή και σήμερα. Παραμένει, θα έλεγα, πιο επίκαιρη παρά ποτέ λόγω των κοινών προκλήσεων που αντιμετωπίζουμε, ώστε σήμερα, 100 χρόνια μετά την υπογραφή της Συνθήκης της Λωζάνης, συνάπτεται Διακήρυξη περί Σχέσεων Φιλίας και Καλής Γειτονίας. Είναι μία Διακήρυξη που είχε οραματιστεί ο Κωνσταντίνος Μητσοτάκης όταν παρέλαβε το 1997 το μεγάλο Βραβείο Ειρήνης και Φιλίας Αμπντί Ιπεκτσί ως μέσο καλόπιστου διαλόγου μεταξύ των δύο χωρών στα πλαίσια του Διεθνούς Δικαίου. H Διακήρυξη που υπογράψαμε πριν από λίγο, σεβόμενοι απόλυτα τα δικαιώματα που απορρέουν από την κυριαρχία κάθε χώρας, επιβεβαιώνει τη σχέση φιλίας μεταξύ μας, καθορίζει τις αρχές και τα ορόσημα του διαλόγου μας και αναδεικνύει τις δυνατότητες συνεργασίας μας, τόσο σε περιφερειακό όσο και σε διεθνές επίπεδο. Και με βάση αυτές τις παραδοχές θα προχωρήσουμε σταδιακά και στα επόμενα βήματα. Με συναντήσεις των δύο αντιπροσωπειών θα διευρύνουμε τη θετική μας ατζέντα, θα εντείνουμε την οικονομική μας συνεργασία, θα επεκτείνουμε τα Μέτρα Οικοδόμησης της Εμπιστοσύνης. Και η επόμενη φάση του πολιτικού διαλόγου, όταν οι συνθήκες ωριμάσουν, μπορεί να είναι η προσέγγιση για την οριοθέτηση υφαλοκρηπίδας και Αποκλειστικής Οικονομικής Ζώνης στο Αιγαίο και στην Ανατολική Μεσόγειο, που σύμφωνα με την Ελλάδα συνιστά τη μόνη διαφορά που θα μπορούσε να αχθεί ενώπιον διεθνούς δικαιοδοσίας, με πυξίδα πάντοτε το Διεθνές Δίκαιο και ειδικά το Δίκαιο της Θάλασσας, που αποτελεί τον πιο ασφαλή πλοηγό στη διευθέτηση των διεθνών διαφορών. Και βέβαια, συμφωνήσαμε να συνεχίσουμε και εμείς τις επαφές μας. Προτίθεμαι, κ. Πρόεδρε, να επισκεφτώ μέσα στην άνοιξη και την Άγκυρα, πριν σας συναντήσω τον επόμενο Ιούλιο στη Σύνοδο Κορυφής του ΝΑΤΟ στην Ουάσιγκτον. Κλείνω με τη σκέψη ότι η γεωγραφία και η ιστορία μάς έταξαν να ζούμε στην ίδια γειτονιά. Οι συγκυρίες έφεραν συχνά τον έναν απέναντι στον άλλον και γνωρίζω ότι υπάρχουν φωνές -είμαι σίγουρος και στην Ελλάδα και στην Τουρκία- που δεν συμφωνούν με αυτή την προσέγγιση. Όμως αισθάνομαι χρέος, ιστορικό χρέος, να αξιοποιήσουμε την ευκαιρία να φέρουμε τα δύο κράτη δίπλα-δίπλα, όπως άλλωστε είναι και τα σύνορά μας. Μέχρι τώρα πετύχαμε οι σχέσεις μας να επανέλθουν σε ήρεμα νερά. Σήμερα, στο όνομα των επόμενων γενεών, οφείλουμε και οι δύο να χτίσουμε ένα αύριο όπου σε αυτά τα ήρεμα νερά θα φυσήξει και ένας ούριος άνεμος. Ένα αύριο ειρήνης, προόδου και συνεργασίας. Δείχνοντας ευθύνη και ρεαλισμό, θέλω σήμερα να κοιτάξω στο μέλλον. Και πάλι, καλώς ορίσατε στην Αθήνα. Μετά την τοποθέτηση του Προέδρου της Τουρκίας Recep Tayyip Erdoğan ο Πρωθυπουργός Κυριάκος Μητσοτάκης δήλωσε: Αφού εκφράσω για ακόμα μια φορά την ικανοποίησή μου για την υπογραφή αυτού του σημαντικού Συμφώνου Φιλίας και Συνεργασίας, επιτρέψτε μου ένα σχόλιο μόνο για τα ζητήματα των μειονοτήτων. Ξέρετε, για εμάς και για εμένα προσωπικά, η Θράκη αποτελεί ένα παράδειγμα αρμονικής συνύπαρξης χριστιανών και μουσουλμάνων και οι μουσουλμάνοι συμπολίτες μας έχουν -και αγωνιζόμαστε πάντα να διασφαλίζουμε στην πράξη- ίσες ευκαιρίες. Σε αυτή την κατεύθυνση αγωνιζόμαστε. Ο προσδιορισμός της ιδιότητας της μειονότητας ως μουσουλμανικής καθορίζεται από την ίδια τη Συνθήκη της Λωζάνης. Χρέος δικό μας είναι αυτό το κλίμα της αρμονικής συνύπαρξης, είναι χρέος της ελληνικής έννομης τάξης, να το διασφαλίσουμε και να το ενισχύσουμε. Και θέλω να σας διαβεβαιώσω, και να διαβεβαιώσω βέβαια όλους τους μουσουλμάνους συμπολίτες μας, ότι προς αυτή την κατεύθυνση η Ελληνική Κυβέρνηση θα εξακολουθεί να δουλεύει νυχθημερόν. "
2023-11-29,33120,https://www.primeminister.gr/2023/11/29/33120,Δηλώσεις της Προέδρου της Δημοκρατίας Κατερίνας Σακελλαροπούλου και του Πρωθυπουργού Κυριάκου Μητσοτάκη κατά την έναρξη της συνάντησής τους στο Προεδρικό Μέγαρο | Ο Πρωθυπουργός της Ελληνικής Δημοκρατίας,"Κυριάκος Μητσοτάκης: Κυρία Πρόεδρε, ήθελα να σας ενημερώσω για μια σειρά από σημαντικές μεταρρυθμιστικές πρωτοβουλίες τις οποίες έχει αναλάβει η Κυβέρνηση, απολύτως συνεπής με το προεκλογικό μας πρόγραμμα και με την ισχυρή λαϊκή νομιμοποίηση την οποία λάβαμε για μεγάλες αλλαγές. Όπως γνωρίζετε, ήδη έχει κατατεθεί στη Βουλή, και εισάγεται στη διαδικασία της συζήτησης στις επιτροπές, το νομοσχέδιο για την φορολόγηση των ελεύθερων επαγγελματιών. Θέλω να επισημάνω ότι το νομοσχέδιο αυτό περιλαμβάνει σημαντικές παρεμβάσεις για την αντιμετώπιση του προβλήματος της φοροδιαφυγής και έχει ενσωματώσει και μια σειρά από παρατηρήσεις, οι οποίες έγιναν στη διαδικασία της δημόσιας διαβούλευσης, ο πυρήνας του νομοσχεδίου όμως ουσιαστικά δεν έχει αλλάξει. Αυτό το οποίο έχει προστεθεί, και το θεωρώ σημαντικό, είναι ότι αν κάποιος φορολογούμενος θεωρεί ότι αδικείται από το τεκμήριο έχει τη δυνατότητα πια να ζητήσει ο ίδιος φορολογικό έλεγχο για τα τελευταία 5 χρόνια. Πιστεύω ότι είναι μια επιλογή σημαντική που δίνεται στους φορολογούμενους, οι οποίοι μπορεί να αισθάνονται ότι αδικούνται από το τεκμήριο. Από κει και πέρα, θέλω να επισημάνω τη μεγάλη σημασία που αποδίδω συνολικά στην έννοια της φορολογικής δικαιοσύνης, και να τονίσω ότι τα όποια πρόσθετα έσοδα από την αντιμετώπιση της φοροδιαφυγής κατευθύνονται πάντα σε δαπάνες οι οποίες στηρίζουν το κοινωνικό κράτος, πρωτίστως στην υγεία, δευτερευόντως στην παιδεία. Κατά συνέπεια, μιλάμε για μια δίκαιη ανακατανομή των πόρων της ελληνικής κοινωνίας προς όφελος τομέων πολιτικής, οι οποίοι χρειάζονται να υποστηριχθούν. Επίσης χθες ο Υπουργός Δικαιοσύνης παρουσίασε τις λεπτομέρειες μιας σημαντικής παρέμβασης που αφορά τα ζητήματα της απονομής της δικαιοσύνης με παρεμβάσεις στον Ποινικό Κώδικα και στον Κώδικα Ποινικής Δικονομίας, με σκοπό αφενός να αντιμετωπίσουμε τη μάστιγα της ατιμωρησίας, η οποία de facto έχει ουσιαστικά ριζώσει ειδικά για τις περιπτώσεις πλημμεληματικών καταδικών, αλλά και τα σημαντικά ζητήματα που έχουν να κάνουν με την καθυστέρηση στην απονομή της δικαιοσύνης. Είναι μία ακόμα σημαντική μεταρρυθμιστική πρωτοβουλία, η οποία πιστεύω ότι θα τύχει της στήριξης, όχι μόνο όλης της κοινωνίας αλλά και του δικαστικού κόσμου. Θέλω επίσης να σας ενημερώσω ότι η μάχη για την αντιμετώπιση των επιπτώσεων της εισαγόμενης ακρίβειας συνεχίζεται με αμείωτη ένταση, έχουμε ξεπεράσει πια τους 1000 κωδικούς οι οποίοι βρίσκονται στο καθεστώς μόνιμης μείωσης τιμής, είναι το ταμπελάκι με το μείον 5%, το οποίο βλέπουμε ολοένα και περισσότερο στα σούπερ μάρκετ. Φυσικά, καθώς πλησιάζουμε στην περίοδο των Χριστουγέννων, οι έλεγχοι για την αντιμετώπιση φαινομένων αισχροκέρδειας θα συνεχίζονται αμείωτοι από τους ελεγκτικούς μηχανισμούς. Τέλος, όπως γνωρίζετε, επέστρεψα χθες από το Λονδίνο – δύο μόνο κουβέντες για το ατυχές γεγονός της ακύρωσης της προγραμματισμένης μου συνάντησης με τον Βρετανό ομόλογό μου. Η πρώτη παρατήρηση είναι ότι θεωρώ ότι αυτό δεν θα επηρεάσει τις ελληνοβρετανικές σχέσεις σε βάθος χρόνου, οι οποίες έχουν ένα σημαντικό ιστορικό βάθος, και δεύτερον ότι είχε και μια θετική πλευρά η ακύρωση αυτής της συνάντησης, ότι απέκτησε ακόμα μεγαλύτερη δημοσιότητα, όχι μόνο στο Ηνωμένο Βασίλειο, αλλά και στην παγκόσμια κοινή γνώμη, το δίκαιο αίτημα της Ελλάδας για την επανένωση των γλυπτών του Παρθενώνα. Κατερίνα Σακελλαροπούλου: Κύριε Πρόεδρε, η δίκαιη φορολόγηση είναι ένα πολύ σημαντικό ζήτημα σε μια κοινωνία και η πάταξη της φοροδιαφυγής σε αυτό αποβλέπει. Πρέπει όλοι να επιβαρύνονται ανάλογα, αλλά και να υπάρχει δίκαιη μεταχείριση των φορολογουμένων. Ελπίζω ότι εκεί κινούνται οι ρυθμίσεις στις οποίες αναφερθήκατε, και βέβαια πρέπει να μην καλούνται μονίμως οι ίδιοι να σηκώνουν το βάρος, ιδιαίτερα οι πιο ευάλωτοι. Τα μέτρα πρέπει να αποσκοπούν σε όσους έχουν περίσσευμα, ώστε να εισφέρουν στο κοινωνικό σύνολο, πάντα όμως με όρους ισότητας. Φυσικά, τα θέματα της δικαιοσύνης τα έχουμε συζητήσει κατ’ επανάληψη. Η Ελλάδα είναι ένα κράτος δικαίου και το κράτος δικαίου έχει ως προϋπόθεση την ορθή λειτουργία της δικαιοσύνης. Τα προβλήματα δεν λείπουν ούτε είναι λίγα, όπως συμβαίνει σε όλες τις σύγχρονες δημοκρατίες, και οι ρυθμίσεις πρέπει να αποβλέπουν στην αντιμετώπισή τους, γιατί η δικαιοσύνη υπηρετεί το κοινωνικό σύνολο, καλείται να υπηρετήσει τα συμφέροντα των πολιτών. Πρέπει επομένως οι ρυθμίσεις να γίνονται αποδεκτές από την κοινωνία, να τις στηρίζουν όμως και οι δικαστικοί λειτουργοί. Στη δικαιοσύνη, οποιοδήποτε μέτρο αποβλέπει στην ορθή, έγκαιρη και αποτελεσματική απονομή της, όπως ορίζει και η ΕΣΔΑ, είναι στη σωστή κατεύθυνση. Η ακρίβεια επίσης είναι κάτι που απασχολεί όλους μας. Βλέπουμε το πρόβλημα και είναι αδιανόητο στην Ελλάδα, που πέρασε τόσες κρίσεις, να υπάρχουν φαινόμενα αισχροκέρδειας, φαινόμενα εκμετάλλευσης των ευάλωτων. Στο θέμα αυτό είναι πολύ σημαντικό να γίνονται έλεγχοι. Υπάρχει βέβαια και το φιλότιμο των εμπλεκομένων, άλλα οι έλεγχοι είναι ο πιο αποτελεσματικός τρόπος για την εύρυθμη λειτουργία της αγοράς. Παρακολουθήσαμε όλοι όσα έγιναν στο Λονδίνο. Ο Παρθενώνας, το κορυφαίο σύμβολο της κλασικής περιόδου, είναι σημαντικός για την παγκόσμια πολιτιστική κληρονομιά, αφού συμβολίζει τη δημοκρατία και τη φιλοσοφία. Η επανένωση των γλυπτών αποτελεί αίτημα από την αρχή της σύστασης του κράτους μας και τα τελευταία χρόνια έχει προχωρήσει, έχει βρει -και αυτό το βρίσκω πολύ σημαντικό- την κατανόηση και την αναγνώριση από τη διεθνή κοινή γνώμη, καθώς και την βρετανική κοινή γνώμη, και αυτό είναι το μεγάλο κέρδος. Το ζήτημα βέβαια θέλει τον χρόνο του, ελπίζουμε όμως ότι το δίκαιο αυτό αίτημα της χώρας μας θα βρει τελικά ανταπόκριση. "
2023-11-27,33106,https://www.primeminister.gr/2023/11/27/33106,Δήλωση του Πρωθυπουργού Κυριάκου Μητσοτάκη | Ο Πρωθυπουργός της Ελληνικής Δημοκρατίας,"Εκφράζω την ενόχλησή μου για το γεγονός ότι ο Βρετανός Πρωθυπουργός ακύρωσε την προγραμματισμένη μας συνάντηση λίγες ώρες πριν αυτή πραγματοποιηθεί. Ελλάδα και Βρετανία ενώνονται από παραδοσιακούς δεσμούς φιλίας και το πλαίσιο των διμερών μας σχέσεων είναι εξαιρετικά ευρύ. Οι θέσεις της Ελλάδος για το ζήτημα των Γλυπτών του Παρθενώνα είναι γνωστές. Ήλπιζα να έχω την ευκαιρία να τις συζητήσω και με τον Βρετανό ομόλογό μου, μαζί με τις μεγάλες προκλήσεις της διεθνούς συγκυρίας: Γάζα, Ουκρανία, Κλιματική κρίση, μετανάστευση. Όποιος πιστεύει στην ορθότητα και το δίκαιο των θέσεών του δεν φοβάται ποτέ την αντιπαράθεση επιχειρημάτων. "
2023-11-17,33041,https://www.primeminister.gr/2023/11/17/33041,Μήνυμα του Πρωθυπουργού Κυριάκου Μητσοτάκη για την επέτειο του Πολυτεχνείου | Ο Πρωθυπουργός της Ελληνικής Δημοκρατίας,"Πενήντα χρόνια μετά, η εξέγερση του Πολυτεχνείου παραμένει σημαντική σελίδα της σύγχρονης ιστορίας μας, αλλά και καταλύτης της εξέλιξής της. Φάρος που φωτίζει τον δρόμο προς μια πιο ανοιχτή και δημοκρατική κοινωνία. Γιατί μπορεί εδώ και μισόν αιώνα το πολίτευμα να ρίζωσε και να προόδευσε όσο ποτέ. Δεν έλειψαν, όμως, ούτε αυτοί που το επιβουλεύονται, ούτε οι νέοι κίνδυνοι που το απειλούν. Ο Νοέμβρης του ‘73, λοιπόν, συνεχίζει να εμπνέει μέσα από τη διαρκή ανανέωση των αιτημάτων του. Με το σύνθημα «Ψωμί-Παιδεία-Ελευθερία» να τροφοδοτεί, σήμερα, την προσπάθεια για μία πιο σύγχρονη και ισχυρή Ελλάδα. Μια χώρα με ενωμένη την κοινωνία της, που διεκδικεί μία καλύτερη καθημερινότητα και αναπτύσσεται προς όφελος όλων των πολιτών της. Υποδεχόμαστε την 50η επέτειο του ξεσηκωμού, τιμώντας τους αγωνιστές κατά της δικτατορίας. Μακριά από κομματικές καπηλείες που τον προσβάλλουν, μικραίνοντας το μέγεθός του. Και κρατάμε ενεργό το αναγεννητικό του πνεύμα στις νέες συνθήκες. Μόνον έτσι, άλλωστε, «το Πολυτεχνείο ζει» στον χρόνο. Ώστε να εκφράζει πάντα τις προσδοκίες των Ελλήνων για ένα πιο αισιόδοξο μέλλον. "
2023-11-14,33011,https://www.primeminister.gr/2023/11/14/33011,Δηλώσεις του Πρωθυπουργού Κυριάκου Μητσοτάκη στην κοινή συνέντευξη Τύπου με τον Καγκελάριο της Γερμανίας Olaf Scholz στο Βερολίνο | Ο Πρωθυπουργός της Ελληνικής Δημοκρατίας,"Αξιότιμε Καγκελάριε Scholz, αγαπητέ Olaf, ευχαριστώ γι’ αυτή τη θερμή υποδοχή σε μία συνάντηση που επιβεβαιώνει τους διαχρονικούς δεσμούς Ελλάδας και Γερμανίας, αλλά και τις εξαιρετικές σχέσεις μας. Σχέσεις οι οποίες ισχυροποιούνται μέσα από τις διακυμάνσεις των κοινών προκλήσεων τις οποίες αντιμετωπίζουν οι δύο χώρες μας. Είμαστε, άλλωστε, εταίροι στην Ευρωπαϊκή Ένωση, είμαστε σύμμαχοι στο ΝΑΤΟ, είμαστε συνοδοιπόροι στον δρόμο της ενίσχυσης της δημοκρατίας. Μοιραζόμαστε συνεπώς τις ίδιες αξίες, επιδιώκοντας τους ίδιους στόχους για ένα καλύτερο μέλλον. Δεν ξεχνώ ότι η τελευταία επίσημη επίσκεψή μου στο Βερολίνο ήταν τον Μάρτιο του 2020, κυριολεκτικά λίγες ημέρες πριν «παγώσει» ολόκληρη η ήπειρος προκειμένου να αντιμετωπίσουμε την καταιγίδα του κορονοϊού. Ευτυχώς σήμερα αυτός ο εφιάλτης έχει περάσει και παρά τις δυσκολίες που μεσολάβησαν τα νέα που σας φέρνω από την Ελλάδα είναι πολύ πιο αισιόδοξα από τότε, με την πατρίδα μου να γράφει ήδη ένα νέο κεφάλαιο στην ιστορία της. Από «μαύρο πρόβατο» στα χρόνια της κρίσης, διαθέτει πλέον μία από τις πιο σταθερές οικονομίες στην ευρωζώνη. Διατηρεί δυναμικούς ρυθμούς ανάπτυξης, περιορίζοντας την ανεργία. Προσελκύει περισσότερες επενδύσεις από ποτέ. Αυξάνει τις εξαγωγές, τη βιομηχανική παραγωγή. Ενώ, παράλληλα, στηρίζει το διαθέσιμο εισόδημα των πολιτών, ακολουθώντας μία συνετή πολιτική, που μας επιτρέπει να επιτυγχάνουμε διατηρήσιμα πρωτογενή πλεονάσματα. Φέτος, μάλιστα, αναμένεται να καταρρίψουμε το ιστορικό ρεκόρ τουριστικών εσόδων και αφίξεων, με τους Γερμανούς επισκέπτες να προτιμούν και πάλι τη χώρα μας. Και όλα αυτά καθώς το δημόσιο χρέος κινείται ήδη κάτω από το 170% του ΑΕΠ, συνεχίζει να συρρικνώνεται. Θα γνωρίζετε άλλωστε -όπως έχουμε συζητήσει- ότι η Ελλάδα έχει την πρώτη θέση στην ταχύτερη μείωση χρέους παγκοσμίως. Η πρόσφατη ανάκτηση της επενδυτικής βαθμίδας σηματοδοτεί μια συνολική εθνική πρόοδο σε εξέλιξη. «Κλειδιά» για τα παραπάνω αναδεικνύονται δύο στοιχεία: πρώτον, ο ακλόνητος προσανατολισμός μας στις μεταρρυθμίσεις που αποτυπώνεται σε ένα γόνιμο έργο εδώ και κάτι παραπάνω από τέσσερα χρόνια. Και, δεύτερον, η πολιτική σταθερότητα, την οποία επιβεβαίωσε και η ανανεωμένη λαϊκή εντολή προς την κυβέρνηση στις τελευταίες εκλογές. Σε αυτό το νέο κεφάλαιο, βέβαια, πρέπει να πω ότι αρκετές σελίδες γράφει και η διμερής μας συνεργασία. Γερμανικές επιχειρήσεις πρωτεύουν μεταξύ των ξένων επενδυτών στην Ελλάδα και μάλιστα σε δυναμικούς τομείς, όπως οι τηλεπικοινωνίες, τα αεροδρόμια αλλά και η ψηφιακή και η πράσινη τεχνολογία. Εξίσου ευνοϊκό είναι και το περιβάλλον στο διμερές εμπόριο. Δεν πρέπει να ξεχνάμε ότι η Γερμανία είναι ο δεύτερος βασικός προμηθευτής, ενώ ταυτόχρονα ο τρίτος μεγαλύτερος πελάτης των ελληνικών προϊόντων. Δεν είναι λοιπόν τυχαίο ότι θα είναι και η τιμώμενη χώρα στην επόμενη Διεθνή Έκθεση της Θεσσαλονίκης, στην οποία είχα την ευκαιρία να προσκαλέσω προσωπικά και τον Καγκελάριο Scholz. Όπως κοινός είναι και ο βηματισμός μας στην πράσινη μετάβαση, με ίσως πιο εμβληματικό σύμβολο της ελληνογερμανικής συνεργασίας το project της Αστυπάλαιας. Το πράσινο νησί το οποίο ονομάστηκε και «πεταλούδα του Αιγαίου». Τέλος, σταθερή γέφυρα μεταξύ μας παραμένει η ζωντανή ελληνική κοινότητα που ζει και προκόβει εδώ. Κάτι παραπάνω από μισό εκατομμύριο πολίτες που έχουν ενταχθεί αρμονικά στην τοπική κοινωνία, συμβάλλοντας στην οικονομική πρόοδο αλλά και στον εμπλουτισμό της κουλτούρας της. Στις συζητήσεις μας, ξεχωριστή θέση είχε και η γεωστρατηγική σημασία του πράσινου ενεργειακού διαδρόμου, μεταξύ νότιας και βόρειας Ευρώπης, συνδέοντας χώρες που έχουν μεγάλη παραγωγή αιολικής ενέργειας, κυρίως τον χειμώνα, όπως η Γερμανία, με αυτές που παράγουν πολλή ηλιακή ενέργεια κυρίως το καλοκαίρι, όπως η Ελλάδα. Είναι ένα σημαντικό βήμα απεξάρτησης από τη ρωσική ενέργεια, αλλά ταυτόχρονα και ανάπτυξης των ανανεώσιμων πηγών, ενώ ταυτόχρονα αποτελεί και έναν τομέα με πολλές προοπτικές για κοινές δράσεις μεταξύ των χωρών μας. Μας απασχόλησε, επίσης, και η αναθεώρηση του Πολυετούς Δημοσιονομικού Πλαισίου, η συζήτηση του οποίου, όπως γνωρίζετε, διαρκεί ακόμα -έχουν γίνει σημαντικά βήματα προόδου τις τελευταίες εβδομάδες- και αυτό γιατί, όπως γνωρίζετε, η Αθήνα επιμένει ότι απαιτούνται πρόσθετοι πόροι για την αντιμετώπιση των φυσικών καταστροφών αλλά και του μεταναστευτικού προβλήματος. Μιλάμε, άλλωστε, για προκλήσεις που η συγκυρία τις καθιστά προτεραιότητες για ολόκληρη την Ευρώπη. Aπό τη μία πλευρά οι γενικευμένες επιθέσεις της κλιματικής κρίσης και από την άλλη η νέα αναταραχή στη Μέση Ανατολή. Ειδικά με την τελευταία να εξελίσσεται, είναι πολύ πιθανό κράτη της πρώτης γραμμής, όπως η Ελλάδα, να αντιμετωπίσουν νέες ισχυρές πιέσεις στα σύνορά τους, με νέες ροές που θα προστεθούν στις σημερινές, επιβαρύνοντας τους ήδη μεγάλους αριθμούς προσφύγων που φιλοξενούμε. Η Γερμανία γνωρίζει και αναγνωρίζει τις προσπάθειές μας να προστατεύουμε καθημερινά τα εθνικά και τα ευρωπαϊκά μας σύνορα. Και χαίρομαι, γιατί πρόσφατα και το κράτος σας αποφάσισε να αναθεωρήσει το καθεστώς κοινωνικών παροχών προς πολίτες τρίτων χωρών που εισέρχονται σε αυτό. Θέλω να τονίσω, ότι η αρωγή της Ευρώπης οφείλει να γίνει εντονότερη και να εκδηλωθεί πολύπλευρα και συντονισμένα. Το νέο Ευρωπαϊκό Σύμφωνο Μετανάστευσης και Ασύλου πρέπει να ολοκληρωθεί σύντομα, στη βάση της αλληλεγγύης και της δίκαιης κατανομής ευθυνών μεταξύ κρατών-μελών. Έχουμε συζητήσει και με τον Καγκελάριο πώς θα αντιμετωπίσουμε πραγματικά, υπαρκτά προβλήματα δευτερογενών ροών, τα οποία χρήζουν μίας κοινής στρατηγικής, μίας κοινής προσέγγισης μεταξύ των δύο χωρών μας. Για να το πω διαφορετικά, χρειαζόμαστε τώρα όσο ποτέ ένα δυναμικό σχέδιο με διπλή κατεύθυνση: αφενός την αποτροπή των παράνομων διελεύσεων και αφετέρου τη διαχείριση των νόμιμων μεταναστευτικών ροών. Την ευρωπαϊκή μας ατζέντα, βέβαια, συμπλήρωσαν και τα Δυτικά Βαλκάνια, στο πλαίσιο του διευρυνσιακού πακέτου της Ευρωπαϊκής Επιτροπής για το 2023. Αναφερθήκαμε στα περιφερειακά σχήματα συνεργασίας που βοηθούν την προετοιμασία της σταδιακής ενσωμάτωσης στην Ευρώπη, στη Διαδικασία του Βερολίνου, στην οποία ο Καγκελάριος Scholz παίζει πρωταγωνιστικό ρόλο. Διαδραματίζει ασφαλώς ουσιαστικό ρόλο στην πορεία αυτή. Με την προσαρμογή, όμως, στο κοινοτικό κεκτημένο και τον σεβασμό στο κράτος δικαίου να παραμένουν ακρογωνιαίοι λίθοι της ενταξιακής διαδικασίας. Σε ό,τι αφορά το Μεσανατολικό, Ελλάδα και Γερμανία υποστηρίζουν το δικαίωμα του Ισραήλ στην αυτοάμυνα μετά τη βάναυση επίθεση στο έδαφός του. Το δικαίωμα, όμως, αυτό πρέπει να ασκείται με βάση τους κανόνες του πολέμου, του Διεθνούς Δικαίου και κυρίως του Διεθνούς Ανθρωπιστικού Δικαίου. Και οι δύο χώρες, άλλωστε, ήμασταν απολύτως σαφείς: διαχωρίζουμε την τρομοκρατική Χαμάς από τον παλαιστινιακό λαό και βέβαια εκφράζουμε την έντονη ανησυχία μας για το δράμα στη Γάζα και τη διαμορφούμενη ανθρωπιστική κρίση. Υποστηρίζουμε κάθε βοήθεια προς τους αμάχους, μέσω ανθρωπιστικών παύσεων και διαδρόμων βοήθειας για φάρμακα και τρόφιμα. Και, όπως έχω πει πολλές φορές, η Ελλάδα και λόγω της γεωγραφικής της γειτνίασης είναι έτοιμη να παίξει τον ρόλο που της αναλογεί σε αυτήν την προσπάθεια ανακούφισης της ανθρωπιστικής κρίσης στη Γάζα. Θα επαναλάβω πάντως, όπως είπε και ο Καγκελάριος, ότι η οριστική λύση δεν θα υπάρξει εάν δεν είναι πολιτική. Η οριστική λύση μπορεί να είναι μόνο μία λύση για την ίδρυση δύο κρατών, σύμφωνη με τις αποφάσεις του Οργανισμού Ηνωμένων Εθνών και το Διεθνές Δίκαιο. Και είναι το Διεθνές Δίκαιο που πρέπει να επικρατήσει και στην Ουκρανία, στο πλευρό της οποίας Ελλάδα και Βερολίνο παραμένουν σταθερά, απορρίπτοντας κάθε μορφή αναθεωρητισμού. Θυμίζω, μάλιστα, ότι η Ελλάδα συνεχίζει να προσφέρει, μέσω των λιμένων της Αλεξανδρούπολης αλλά και της Θεσσαλονίκης, εναλλακτικούς δρόμους μεταφοράς αγαθών από και προς τη δοκιμαζόμενη χώρα. Ως Ευρωπαίοι εταίροι, τέλος, με τον Καγκελάριο συζητήσαμε και το Κυπριακό. Κοινός στόχος μας είναι να επανεκκινήσουν οι διαπραγματεύσεις στη βάση των αποφάσεων του ΟΗΕ. Και χαιρετίζουμε την απόφαση του Γραμματέα του ΟΗΕ για την επιλογή Ειδικού Απεσταλμένου για το Κυπριακό. Με ρόλο, βέβαια, σε αυτές τις εξελίξεις, και για την Ευρωπαϊκή Ένωση, όπως το προβλέπουν και τα συμπεράσματα της τελευταίας Συνόδου Κορυφής. Από την πλευρά μου, τέλος, ανέπτυξα στον Καγκελάριο Scholz την ελληνική προσπάθεια οι σχέσεις μας με την Τουρκία να επανέλθουν σε πιο ήρεμα νερά, με «πυξίδα» πάντα το Διεθνές Δίκαιο και τις σχέσεις καλής γειτονίας. Αγαπητοί φίλοι, ευχαριστώντας για τη φιλοξενία επιτρέψτε μου να ανταποδώσω απευθυνόμενος με λίγα λόγια στη γλώσσα σας: Griechenland hat grosse Fortschritte gemacht und es ist nicht mehr das Land, das es einmal war. Griechenland und Deutschland können gemeinsam viel mehr erreichen, in einem Geist des Respekts, des Verständnisses und der Solidarität, aber auch durch eine noch engere Zusammenarbeit. (Σε ανεπίσημη μετάφραση από τα γερμανικά): «Η Ελλάδα έχει κάνει μεγάλη πρόοδο και δεν είναι πλέον η χώρα που ήταν κάποτε. Γερμανία και Ελλάδα μπορούν να πετύχουν μαζί πολύ περισσότερα, σε πνεύμα σεβασμού, κατανόησης και αλληλεγγύης, αλλά και με ακόμα στενότερη συνεργασία». Olaf, μια παροιμία που μοιραζόμαστε, εσείς λέτε, «In der Not erkennt man den Freund» και εμείς, «Ο φίλος στην ανάγκη φαίνεται». Καθώς, λοιπόν, οι προκλήσεις της εποχής μας απαιτούν τη διαρκή συνεργασία, είμαι σίγουρος ότι δύο φίλες χώρες θα την επιδιώξουμε ακόμα περισσότερο. Δημοσιογράφος: Μία ερώτηση στον Πρωθυπουργό της Ελλάδας. Οι θέσεις του Erdoğan και οι δικές σας είναι εντελώς διαφορετικές σε σχέση με τη Χαμάς, τι ρόλο παίζει αυτό στη συνάντησή σας με τον Erdoğan κατ’ αρχήν; Και δεύτερον, τι συγκεκριμένο προσδοκάτε από αυτή τη συνάντηση, τη συνέχιση της ύφεσης των τελευταίων μηνών ή κάτι περισσότερο από αυτό; Κυριάκος Μητσοτάκης: Δεν έχω να προσθέσω πολλά σε αυτά τα οποία είπε ο Καγκελάριος για τη Χαμάς. Η Χαμάς είναι τρομοκρατική οργάνωση, δεν είναι απελευθερωτικό κίνημα. Κατά συνέπεια, οι πράξεις της καταδικάζονται από την ελληνική Κυβέρνηση με τον πιο απόλυτο, με τον πιο κατηγορηματικό τρόπο. Αρκεί να δει κανείς τις εικόνες της βάρβαρης επίθεσης στο Ισραήλ στις 7 Οκτωβρίου για να αντιληφθεί αυτό το οποίο εννοώ. Από εκεί και πέρα, το γεγονός ότι διαφωνούμε με τον Πρόεδρο Erdoğan στον ρόλο της Χαμάς δεν σημαίνει ότι δεν μπορούμε να τον υποδεχθούμε στην Αθήνα, όπως τον υποδέχεται εξάλλου και ο Καγκελάριος Scholz στο Βερολίνο, για να επιχειρήσουμε να κάνουμε ένα βήμα προόδου στην ελληνοτουρκική προσέγγιση, η οποία έχει ξεκινήσει ουσιαστικά τους τελευταίους μήνες και η οποία έχει δώσει μέχρι στιγμής κάποια σημαντικά θετικά αποτελέσματα. Επιδιώκουμε καλές σχέσεις με την Τουρκία, το έχω πει πολλές φορές, πάντα με σεβασμό στο Διεθνές Δίκαιο και κυρίως στο Δίκαιο της Θάλασσας. Και ακριβώς αυτήν την πρόοδο θα επιχειρήσουμε να κεφαλαιοποιήσουμε μέσα από την επίσκεψη του Προέδρου Erdoğan στην Αθήνα, στις 7 Δεκεμβρίου. Δημοσιογράφος: Ερώτηση στον Έλληνα Πρωθυπουργό. Υπάρχουν δεκάδες χιλιάδες άτομα που τους έχει χορηγηθεί άσυλο, που έχουν καταγραφεί στην Ελλάδα αλλά που δεν έχουν επιστραφεί στην Ελλάδα. Τι κάνει η κυβέρνησή σας ώστε στη βάση του Δουβλίνου να γίνει αυτό εφικτό; Γιατί αυτή τη στιγμή έχει παρεμποδιστεί κάτι τέτοιο; Πιστεύετε ότι η ελεύθερη διακίνηση ατόμων στην Ευρωπαϊκή Ένωση θα μπορούσε να διατηρηθεί υπό αυτές τις συνθήκες; Κυριάκος Μητσοτάκης: Κοιτάξτε να δείτε, η Ελλάδα έχει επιταχύνει σημαντικά την επεξεργασία των αιτήσεων χορήγησης ασύλου τα τελευταία τέσσερα χρόνια. Ταυτόχρονα, έχει εφαρμόσει μια αυστηρή αλλά δίκαιη πολιτική φύλαξης των εξωτερικών μας συνόρων, η οποία έχει αποδώσει σημαντικούς καρπούς, καθώς έχουμε μειώσει σημαντικά τις μεταναστευτικές ροές στο Αιγαίο. Και θα εξακολουθούμε να επιμένουμε σε αυτή την πολιτική. Όπως είπα και πριν, το θέμα των δευτερογενών ροών μάς απασχολεί. Θέλω να είμαι απολύτως σαφής: όταν χορηγούμε άσυλο σε κάποιον ο οποίος φτάνει στην Ελλάδα, η πρόθεσή μας είναι αυτός να μείνει στην Ελλάδα. Εξάλλου, έχουμε μεγάλες ανάγκες ως προς το εργατικό δυναμικό της πατρίδας μας και θα θέλαμε οι άνθρωποι αυτοί να επιλέξουν να κάνουν την Ελλάδα τον μόνιμο τόπο παραμονής τους. Σε αυτήν την κατεύθυνση, λοιπόν, θα εξακολουθούμε να εργαζόμαστε μαζί με τον Καγκελάριο για να δούμε ζητήματα δευτερογενών ροών, τα οποία αντιλαμβάνομαι ότι όντως δημιουργούν ένα πρόβλημα στη Γερμανία, τα οποία όμως, πιστεύω ότι σε κλίμα συνεργασίας μπορούν να λυθούν. Δημοσιογράφος: Κύριε Καγκελάριε, κ. Πρωθυπουργέ, για πολλά χρόνια βαριά σύννεφα σκίαζαν τις ελληνογερμανικές σχέσεις, κυρίως λόγω της δημοσιονομικής κρίσης. Θα ήθελα να ρωτήσω τον κ. Καγκελάριο αρχικά, πώς βλέπετε σήμερα την πορεία της ελληνικής οικονομίας; Αν την εμπιστεύεστε, αν θα την εμπιστευόσασταν από εδώ και στο εξής και τι περιθώρια υπάρχουν για περαιτέρω ενίσχυση της συνεργασίας των δύο χωρών. Και αν, κ. Πρωθυπουργέ, αυτά τα σύννεφα έχουν φύγει και για εμάς, από τη δική μας πλευρά, αυτή η καχυποψία προς τη Γερμανία. Και αν μου επιτρέπετε μία ερώτηση και στους δύο: επειδή και οι δύο χώρες, και η Αθήνα και το Βερολίνο, αντιμετωπίζουν έντονες πιέσεις από τον πληθωρισμό, αν πιστεύετε ότι θα πρέπει να γίνει κάτι σε ευρωπαϊκό επίπεδο πια. Σας ευχαριστώ. Κυριάκος Μητσοτάκης: Θέλω να σας πω ότι με τον Καγκελάριο συζητήσαμε ελάχιστα τα θέματα που αφορούν την οικονομία. Αυτό αποτελεί σίγουρα μια σημαντικό πρόοδο. Διότι η οικονομία αποτελούσε κατ’ εξοχήν το αντικείμενο των συζητήσεων με τη γερμανική πλευρά τα χρόνια της κρίσης. Αυτά έμειναν πίσω μας πια. Η Ελλάδα έχει κάνει σημαντικότατα βήματα προόδου. Και αυτά τα βήματα αναγνωρίζονται από τη Γερμανία συνολικά και από τις γερμανικές επιχειρήσεις, οι οποίες εξακολουθούν να επενδύουν περισσότερο στην Ελλάδα. Και νομίζω ότι είναι πάρα πολύ σημαντικό να αλλάξουμε το αφήγημα των ελληνογερμανικών σχέσεων, να αφήσουμε πίσω μας μια περίοδο έντασης, προκαταλήψεων, καχυποψίας και να δούμε το μέλλον μέσα από το αισιόδοξο πρίσμα δύο χωρών που πατάνε καλά στα πόδια τους. Διαφορετικού μεγέθους προφανώς, διαφορετικών δυνατοτήτων, αλλά δύο χωρών οι οποίες μπορούν να συνεργαστούν και για ένα καλύτερο ευρωπαϊκό μέλλον, αλλά και για να ενισχύσουν περαιτέρω τις διμερείς τους σχέσεις. Από εκεί και πέρα, για τον πληθωρισμό να πω μόνο ότι αποτελεί κεντρική πολιτική προτεραιότητα της κυβέρνησης να κάνουμε ό,τι περνάει από το χέρι μας για να μειώσουμε την επιβάρυνση στα νοικοκυριά, κυρίως από τις τιμές των τροφίμων. Δεν θα μιλήσω αναλυτικά τώρα για όλα τα μέτρα τα οποία έχουμε εξαγγείλει. Αποτελεί όμως βαθιά μου πίστη ότι έχουμε δει τα χειρότερα στον πληθωρισμό. Παρά ταύτα, θα εξακολουθούμε να υποστηρίζουμε, στο πλαίσιο των δημοσιονομικών μας δυνατοτήτων, με όσα μέσα διαθέτουμε, κυρίως τους ασθενέστερους συμπολίτες μας, προκειμένου να μπορέσουν να τα βγάλουν πέρα σε ένα περιβάλλον το οποίο αντικειμενικά εξακολουθεί να είναι αρκετά δύσκολο. Δημοσιογράφος: Κύριε Πρωθυπουργέ, κ. Καγκελάριε, ειπώθηκε ότι θα συναντήσετε σε σύντομο διάστημα τον Τούρκο Πρόεδρο, μπορούμε να αναμένουμε ότι θα υπάρξει αναβίωση της συμφωνίας μεταξύ Ευρωπαϊκής Ένωσης και Τουρκίας; Και τι συγκεκριμένα θα ήταν απαραίτητο για να υπάρξει η αναβίωση αυτή; Τι πρέπει να προσφέρει, λοιπόν, η Ευρώπη στην Τουρκία και τι αναμένεται από την Τουρκία; Κυριάκος Μητσοτάκης: Έχω πει πολλές φορές ότι επιδιώκουμε τη συνεργασία με την Τουρκία στο ζήτημα της διαχείρισης του προσφυγικού προβλήματος. Η Τουρκία φιλοξενεί τέσσερα εκατομμύρια πρόσφυγες. Η Ευρωπαϊκή Ένωση στο παρελθόν έχει στηρίξει οικονομικά σημαντικά την Τουρκία για να μπορέσει να αντιμετωπίσει αυτήν την πολύ μεγάλη οικονομική πρόκληση, παρουσίας τόσων προσφύγων στο έδαφός της. Πιστεύω ότι τους τελευταίους μήνες έχουμε κάνει και βήματα σε διμερές επίπεδο ώστε να εντατικοποιήσουμε τη συνεργασία μας με τις τουρκικές αρχές για να περιορίσουμε -στο βαθμό που αυτό είναι εφικτό- τις βάρκες οι οποίες φεύγουν από τα τουρκικά παράλια. Αυτός είναι ο σκοπός μας. Σκοπός μας είναι να μην φεύγουν βάρκες από την Τουρκία και να μην τίθενται σε κίνδυνο ανθρώπινες ζωές, αναλαμβάνοντας ένα ταξίδι το οποίο από τη φύση του είναι εξαιρετικά επικίνδυνο. Θα το ξαναπώ για ακόμα μια φορά: δεν πρέπει οι διακινητές να καθορίζουν ποιος μπαίνει στην Ευρωπαϊκή Ένωση. Αυτή είναι δουλειά της ίδιας της Ευρώπης και για να μπορέσει να πετύχει αυτήν την αποστολή πρέπει να συνεργάζεται με τις χώρες που βρίσκονται στα εξωτερικά της σύνορα. Αυτή, λοιπόν, τη συνεργασία -σε διμερές αλλά και σε ευρωπαϊκό επίπεδο- θέλουμε να αναπτύξουμε με την Τουρκία. Όπως είπα, έχουμε κάνει κάποια βήματα προόδου αλλά έχουμε ακόμα πολλή δουλειά να κάνουμε. Τέλος, να τονίσω στο ζήτημα αυτό την πολύ μεγάλη σημασία την οποία αποδίδω στη διατήρηση της ευρωπαϊκής βοήθειας προς τις χώρες οι οποίες βρίσκονται στα εξωτερικά σύνορα της Ευρωπαϊκής Ένωσης. Γι’ αυτό και στην αναθεώρηση του Πολυετούς Δημοσιονομικού Πλαισίου η Ελλάδα επιμένει ότι χρειαζόμαστε αυξημένους πόρους προκειμένου αφενός να βοηθήσουμε χώρες όπως η Τουρκία, αφετέρου να βοηθήσουμε χώρες όπως η Ελλάδα, οι οποίες επιβαρύνονται από βαριές υποδομές που έχουν φτιαχτεί με ευρωπαϊκούς πόρους αλλά πρέπει να συντηρούνται και με ευρωπαϊκούς πόρους, έτσι ώστε να μπορούμε να κάνουμε τη διαχείριση του προσφυγικού όσο το δυνατόν πιο αποτελεσματική. Και θα πω ακόμα μία φορά ότι στις υποδομές οι οποίες πρέπει να χρηματοδοτηθούν από την Ευρωπαϊκή Ένωση εντάσσονται και φυσικά χερσαία εμπόδια, όπως ο φράχτης τον οποίο κατασκευάζουμε στον Έβρο. Ο φράχτης αυτός έχει σκοπό να προστατεύσει όχι τα ελληνικά σύνορα αλλά τα ευρωπαϊκά σύνορα και γι’ αυτό και πρέπει επίσης να απολαμβάνει ευρωπαϊκής χρηματοδότησης. "
2023-11-10,32989,https://www.primeminister.gr/2023/11/10/32989,Δηλώσεις του Πρωθυπουργού Κυριάκου Μητσοτάκη και του Προέδρου της Κυπριακής Δημοκρατίας Νίκου Χριστοδουλίδη μετά τις εργασίες της Ολομέλειας της 1ης Διακυβερνητικής Συνόδου Ελλάδας – Κύπρου | Ο Πρωθυπουργός της Ελληνικής Δημοκρατίας,"Κυριάκος Μητσοτάκης: Αγαπητέ μου Νίκο, «το όλον είναι μεγαλύτερο από το άθροισμα των μερών του». Νομίζω αυτή τη ρήση του Αριστοτέλη επιβεβαιώσαμε σήμερα, σε αυτή την πρώτη, επίσημη, πανηγυρική Διακυβερνητική Σύνοδο Ελλάδας και Κύπρου. Και έτσι, με τον Πρόεδρο Χριστοδουλίδη, υλοποιήσαμε την κοινή απόφαση την οποία λάβαμε τον Μάρτιο, ισχυροποιώντας τους άρρηκτους δεσμούς μεταξύ των δύο χωρών μας, συντονίζοντας τον βηματισμό των κυβερνήσεών μας σε πολλά διαφορετικά πεδία, αλλά ενισχύοντας και τον ρόλο της Ελλάδας και της Κύπρου, της Κύπρου και της Ελλάδας, ως πυλώνες ασφάλειας στην ταραγμένη Ανατολική Μεσόγειο. Αυτή η συμπόρευση Αθήνας και Λευκωσίας νομίζω ότι αποτυπώνεται με απόλυτη σαφήνεια και στο κοινό ανακοινωθέν για το Κυπριακό, η επίλυση του οποίου αποτελεί σταθερή εθνική προτεραιότητα. Στόχος είναι πάντα να επανεκκινήσουν οι διαπραγματεύσεις στο πλαίσιο του Οργανισμού Ηνωμένων Εθνών, διότι όσο διαρκεί η παρούσα κατάσταση τόσο θα αυξάνεται η ένταση. Είναι σαφές ότι η θέση περί δύο κρατών είναι μία θέση παντελώς απαράδεκτη για εμάς και προσβλέπουμε στον άμεσο διορισμό νέου Απεσταλμένου του Γενικού Γραμματέα του Οργανισμού Ηνωμένων Εθνών, που θα διερευνήσει τις προοπτικές επανέναρξης των διαπραγματεύσεων. Στο ίδιο πλαίσιο, η Ελλάδα θα συνεχίσει να συνδράμει τις προσπάθειες να αναχαιτιστούν μεθοδεύσεις οι οποίες παραβιάζουν αποφάσεις του Συμβουλίου Ασφαλείας. Στην επανέναρξη των διαπραγματεύσεων, άλλωστε, ρόλο θα πρέπει να έχει -όπως έχουμε συζητήσει πολλές φορές- και η Ευρωπαϊκή Ένωση και με βάση τα συμπεράσματα του Ευρωπαϊκού Συμβουλίου της 30ης Ιουνίου. Κοινή μας επιδίωξη είναι και θα είναι, το ευρωπαϊκό κεκτημένο να ισχύσει σε ολόκληρη την κυπριακή επικράτεια. Παράλληλα, η Ελλάδα συνεχίζει την προσπάθεια βελτίωσης των σχέσεων με την Τουρκία, με βάση πάντα τους κανόνες καλής γειτονίας και πάντα με σεβασμό στο Διεθνές Δίκαιο. Και πιστεύουμε -και χαίρομαι γιατί συμφωνούμε και σε αυτό με τον Πρόεδρο Χριστοδουλίδη- ότι η πρόοδος στο πεδίο αυτό θα είναι τελικά προς όφελος και του Κυπριακού. Θα σημειώσω, πάντως, ότι σχεδόν πενήντα χρόνια από τότε που άνοιξε η «πληγή» της Κύπρου και που η Ελλάδα ελευθερώθηκε από τη δικτατορία, τα κράτη μας ανοίγουν για πρώτη φορά, πιστεύω, τόσο οργανωμένα νέους ορίζοντες, πέραν του εθνικού μας θέματος. Έτσι, με αυτή την πρώτη Διακυβερνητική Σύνοδο οι σχέσεις μας εμπλουτίζονται και ο συντονισμός μας επεκτείνεται πλέον με τριμερή, με πολυμερή σχήματα, μέσα στην Ευρωπαϊκή Ένωση αλλά και διεθνώς. Πρόκειται, νομίζω, για μία κατάκτηση, η οποία θα έχει ένα σημαντικό ευνοϊκό αποτύπωμα στην εσωτερική ζωή των δύο κρατών μας. Εξάλλου, και οι δύο χώρες -πρώτα η Κύπρος, η αλήθεια είναι, και με μια κάποια καθυστέρηση η Ελλάδα- αφήσαμε πίσω μας περιόδους βαθιάς κρίσεως. Προχωράμε στην ανάπτυξη, πάντα με μεταρρυθμιστική βούληση, και μπορούμε έτσι να ανταλλάξουμε εμπειρίες και τεχνογνωσία σε πολλούς τομείς. Το κάναμε σήμερα. Αναφέρω ενδεικτικά τη δυνατότητα που θα μπορούσε να έχει η Ελλάδα, η οποία έκανε σημαντικά βήματα στον ψηφιακό μετασχηματισμό, να μοιραστεί με την Κύπρο τις πολύ θετικές εμπειρίες του gov.gr, τη συνεργασία που έχουμε ήδη αναπτύξει και μπορούμε να ενισχύσουμε περαιτέρω στον τομέα της Πολιτικής Προστασίας, όπου το «112» είναι ένα εργαλείο το οποίο σώζει ζωές. Συνεργασία, παραδείγματος χάρη, στον τομέα της ναυτιλίας, όπου πρέπει να κάνουμε μεγαλύτερη προσπάθεια -και στα πλαίσια της Ευρωπαϊκής Ένωσης- να αναδείξουμε τη σημασία της ελληνικής και της κυπριακής ναυτιλίας ως πυλώνες της στρατηγικής αυτονομίας της ΕΕ και πολλά άλλα, που αν τα παρουσίαζα θα έπρεπε να αφιερώσω πολύ χρόνο. Θέλω όμως και πάλι να εκφράσω, κ. Πρόεδρε, την ικανοποίησή μου για το βάθος και το περιεχόμενο των συζητήσεων που είχαν οι αρμόδιοι Υπουργοί και να εκφράσω έστω και καθυστερημένα την ικανοποίησή μου για ένα όργανο το οποίο ενδεχομένως θα έπρεπε να είχε θεσμοθετηθεί πριν από χρόνια. Κάλιο αργά παρά ποτέ. Έχουμε όμως τώρα μια υποχρέωση να τρέξουμε πιο γρήγορα για να καλύψουμε και το χαμένο έδαφος. Γιατί πολλές κοινές εμπειρίες, πολλές κοινές πρωτοβουλίες μπορούν να αναπτυχθούν και νομίζω ότι θα είναι αμοιβαία ωφέλιμες. Βέβαια, δεν θα μπορούσε να λείπει από τις συζητήσεις μας και η ανάλυση των δραματικών εξελίξεων στη Μέση Ανατολή. Βρεθήκαμε, εξάλλου, μαζί με τον Πρόεδρο Χριστοδουλίδη και χθες στο Παρίσι, στα πλαίσια της διάσκεψης που οργάνωσε ο Πρόεδρος Macron για την ανθρωπιστική υποστήριξη της Γάζας. Εκφράσαμε και πάλι την έντονη ανησυχία μας για την επιδείνωση της ανθρωπιστικής κατάστασης στη Γάζα, τον κίνδυνο εξάπλωσης των συγκρούσεων στην ευρύτερη περιοχή. Ελλάδα και Κύπρος υποστηρίζουμε το δικαίωμα του Ισραήλ στην αυτοάμυνα, σύμφωνα όμως πάντα με το Διεθνές Δίκαιο και ειδικά σύμφωνα με το Διεθνές Ανθρωπιστικό Δίκαιο, μετά την πρωτοφανή σε αγριότητα επίθεση που δέχθηκε το Ισραήλ μέσα στο έδαφός του. Διαχωρίζουμε ωστόσο -και δεν θα κουραστούμε να το λέμε- την τρομοκρατική οργάνωση Χαμάς και τη δράση της, από τον παλαιστινιακό λαό και την ηγεσία του. Αθήνα και Λευκωσία τάσσονται προφανώς υπέρ της άμεσης απελευθέρωσης όλων των ομήρων χωρίς όρους. Αλλά, θεωρούμε προτεραιότητά μας να συνδράμουμε μέσω ανθρωπιστικών παύσεων και διαδρόμων βοήθειας, ώστε να υποστηρίξουμε όσο το δυνατόν αυτούς οι οποίοι έχουν σήμερα τη μεγαλύτερη ανάγκη: και είναι οι άμαχοι της Γάζας, κυρίως γυναίκες και παιδιά. Γι’ αυτό και είμαστε παρόντες, συντονίζουμε κάθε σχετική πρωτοβουλία, είμαστε κράτη με γεωγραφική εγγύτητα στην περιοχή, η Κύπρος ακόμα περισσότερο από την Ελλάδα. Έχουμε διαχρονικές σχέσεις αξιοπιστίας -και η Κύπρος και η Ελλάδα- τόσο με το Ισραήλ όσο και με τον αραβικό κόσμο. Είμαστε συνεπώς και οι δύο, αξιόπιστοι μεσολαβητές στη Μέση Ανατολή. Θέλω να συγχαρώ τον Πρόεδρο Χριστοδουλίδη για την πρωτοβουλία του, για την αναζήτηση θαλασσίων διαδρόμων ανθρωπιστικής υποστήριξης προς τη Γάζα. Είναι μία πρωτοβουλία πολύ μελετημένη. Δηλώνω και πάλι τη βούληση της Ελληνικής Κυβέρνησης να συμμετέχουμε εμπράκτως, εφόσον μπορέσουμε και αντιμετωπίσουμε τις αρκετές -η αλήθεια είναι- τεχνικές δυσκολίες που μία τέτοια πρωτοβουλία πάντα δημιουργεί. Και βέβαια, δεν λησμονούμε ότι η οριστική λύση δεν μπορεί παρά να είναι μία λύση πολιτική. Μία βιώσιμη λύση δύο κρατών, σύμφωνα με το Διεθνές Δίκαιο και τις αποφάσεις του Οργανισμού Ηνωμένων Εθνών. Διαφορετικά, η ταραγμένη αυτή ζώνη της Μέσης Ανατολής θα παράγει διαρκώς αίμα και πόνο. Τέλος, στον τομέα της ενέργειας, θα κάνω μία ξεχωριστή αναφορά γιατί νομίζω ότι έχει ιδιαίτερη σημασία: επαναβεβαιώσαμε την εξαιρετική μας συνεργασία και την ανάγκη προώθησης μορφών παραγωγής ενέργειας φιλικών προς το περιβάλλον. Και βέβαια, μιλήσαμε και για το εμβληματικό έργο του EuroAsia Interconnector, στο οποίο ανέλαβε κρίσιμο ρόλο ο ΑΔΜΗΕ, καθώς και για την πρωτοβουλία του East Mediterranean Gas Forum, του οποίου την προεδρία θα αναλάβει η Ελλάδα το 2024. Αποδίδω πάρα πολύ μεγάλη σημασία στο έργο της ηλεκτρικής διασύνδεσης. Είναι απολύτως κρίσιμο για την ενεργειακή επάρκεια της Κύπρου. Είναι ένα έργο το οποίο δεν έχει απλά ενεργειακό, αλλά έχει βαθιά γεωπολιτικό αποτύπωμα και χαιρόμαστε που και εμείς θα συνδράμουμε πιο ενεργά στην υλοποίησή του, αλλά που και η Κυπριακή Δημοκρατία, σε επίπεδο ανώτατο, θα συμμετέχει σε αυτή την προσπάθεια. Η παρουσία, λοιπόν, όλων των αρμοδίων Υπουργών από πολλούς διαφορετικούς τομείς -Υγεία, Παιδεία, Πολιτισμός, Άμυνα, Μεταναστατευτικό, Πολιτική Προστασία- υποδηλώνει, κ. Πρόεδρε, και θα τελειώσω με αυτό, αυτή τη βούληση των δύο κυβερνήσεών μας για μία πιο αναβαθμισμένη, πιο στενή, θα έλεγα πιο πρακτική, με συγκεκριμένα μετρήσιμα αποτελέσματα, συνεργασία. Θέλω και πάλι να σάς ευχαριστήσω για την παρουσία σας στην Αθήνα και αναμένουμε την επομένη Διακυβερνητική, σε έναν χρόνο από τώρα, στην Κύπρο, για να μπορέσουμε να θέσουμε νέους στόχους και φυσικά να αξιολογήσουμε την πρόοδο που θα έχουμε πετύχει όλο αυτό τον χρόνο. Νίκος Χριστοδουλίδης: Κύριε Πρωθυπουργέ, αγαπητέ μου Κυριάκο, είναι ιδιαίτερη χαρά που βρίσκομαι στην Αθήνα, σε μια ιστορική θα έλεγα συνάντηση, με την οποία υλοποιούμε την κοινή μας απόφαση για τη θεσμοθέτηση της Διακυβερνητικής συνεργασίας, του συμβουλίου ανώτατης συνεργασίας, ανάμεσα στην Κύπρο και την Ελλάδα. Να θυμίσω ότι από την πρώτη μας συνάντηση, τον Μάρτιο του 2023, όχι μόνο διαπιστώσαμε την απουσία μιας τέτοιας θεσμοθετημένης συνεργασίας, που μάλιστα και οι δύο χώρες έχουμε με τρίτα κράτη, αλλά συμφωνήσαμε τόσο στην ανάγκη θεσμοθέτησής της, όσο και για τα πολυεπίπεδα οφέλη που θα προέκυπταν μέσα από μία τέτοια θεσμοθετημένη συνεργασία. Και χαίρομαι, που λίγους μήνες μετά βρίσκομαι σήμερα στην Αθήνα, με 11 μέλη του Υπουργικού Συμβουλίου, εννέα Υπουργούς, τον Κυβερνητικό Εκπρόσωπο, την Γραμματέα του Υπουργικού Συμβουλίου, στην πρώτη Διακυβερνητική Σύνοδο Κύπρου και Ελλάδας. Είμαι, λοιπόν, ιδιαίτερα ευτυχής γιατί η κοινή μας απόφαση παίρνει σήμερα «σάρκα και οστά». Μια απόφαση που, λαμβάνοντας υπόψη τα όσα έχουν συζητηθεί και τα όλα όσα συμφωνήθηκαν κατά τις διμερείς συναντήσεις των Υπουργών, αλλά και την κοινή μας συνάντηση που μόλις ολοκληρώθηκε, δεν έχει μόνο συμβολική σημασία. Πρωτίστως, πρόκειται για μία Σύνοδο ουσιαστικής σημασίας με συγκεκριμένα αποτελέσματα, με σχέδια δράσης που θα ακολουθηθούν, με παραδοτέα και με τον αναγκαίο μηχανισμό παρακολούθησης για υλοποίηση των όσων έχουν αποφασιστεί. Μέσα σε αυτό το πλαίσιο, η σημερινή πρώτη διακυβερνητική συνάντηση υπήρξε ιδιαίτερα παραγωγική, ιδιαίτερα αποτελεσματική. Και θέλω να εκφράσω τις ευχαριστίες μου στον φίλο Κυριάκο και φυσικά σε όλους τους Υπουργούς που συμμετείχαν, για την προετοιμασία που έγινε, για τον ανοιχτό και ειλικρινή διάλογο που διεξήχθη και φυσικά για τις πολύ ουσιαστικές αποφάσεις που έχουν ληφθεί. Οι σημερινές μας συναντήσεις επαναβεβαίωσαν τις άριστες σχέσεις και την εξαιρετική συνεργασία ανάμεσα στις χώρες μας σε μία πλειάδα θεμάτων. Την ίδια στιγμή, όμως, απέδειξαν ότι «ο εχθρός του καλού, είναι το καλύτερο» και υπάρχει πάντα πεδίο ενίσχυσης της συνεργασίας σε συγκεκριμένους τομείς, ενώ, όπως διαπιστώσαμε, σε κάποια άλλα θέματα, η εμπειρογνωμοσύνη της μίας χώρας μπορεί να βοηθήσει καθοριστικά την άλλη χώρα. Το παράδειγμα του «112», του ψηφιακού μετασχηματισμού της χώρας, είναι μερικοί από τους τομείς, όπως και η ψηφιοποίηση του Υπουργείου Ναυτιλίας, είναι τομείς που η εμπειρογνωμοσύνη του ενός μπορεί να βοηθήσει τον άλλον. Μέσω της διακυβερνητικής συνεργασίας αποσκοπούμε να έχουμε ακόμη καλύτερο συντονισμό, πιο ενισχυμένη συνεργασία, όχι μόνο στα θέματα εξωτερικής πολιτικής και άμυνας, όπου όλοι αντιλαμβάνεστε ότι η συνεργασία είναι θεμελιωμένη εδώ και δεκαετίες, αλλά και σε ολόκληρο το φάσμα του κυβερνητικού έργου, λαμβάνοντας υπόψη και τις σημερινές προκλήσεις που έχουμε να αντιμετωπίσουμε. Μέσα σε αυτό το πλαίσιο, και η χρονική συγκυρία της διεξαγωγής της συνάντησης καθόρισε σε μεγάλο βαθμό και κάποια από τη θεματολογία των συζητήσεών μας. Και αναφέρομαι συγκεκριμένα, στις δραματικές εξελίξεις στη Μέση Ανατολή και τις επιπτώσεις που αυτές έχουν στη ζωή χιλιάδων αθώων πολιτών. Αυτές οι εξελίξεις, όπως επίσης και το γενικότερο κλίμα αστάθειας στη Μέση Ανατολή, επηρεάζουν άμεσα την Κύπρο και την Ελλάδα, λόγω της εγγύτητάς μας με την περιοχή, αλλά και των στενών σχέσεων που διατηρούμε με όλες τις χώρες. Οι δύο χώρες μας, όπως πολύ εύστοχα ανέφερε ο κ. Πρωθυπουργός, ως παράγοντες ασφάλειας και σταθερότητας στην περιοχή, έχουν ήδη προβεί σε σημαντικές ενέργειες, σε σημαντικές επαφές, προσφέροντας και συγκεκριμένες λύσεις για αποκλιμάκωση της κρίσης και αντιμετώπιση των τεράστιων ανθρωπιστικών αναγκών που προκύπτουν. Και είναι ακριβώς σε αυτό το πλαίσιο που συζητήσαμε εις βάθος με τον Έλληνα Πρωθυπουργό και την πρωτοβουλία για τη δημιουργία αυτού του θαλάσσιου διαδρόμου παροχής ανθρωπιστικής βοήθειας στη Γάζα. Ευχαριστώ πάρα πολύ τον Έλληνα Πρωθυπουργό για τη στήριξη, για την ετοιμότητα της Ελλάδας να συμβάλλει και να συμμετάσχει ενεργά και ουσιαστικά στην προσπάθεια αυτή. Η Κύπρος και η Ελλάδα -κι αυτή είναι αν θέλετε και μια απόφαση που λάβαμε σήμερα- δεν είναι μέρος του προβλήματος, η Κύπρος και η Ελλάδα, αξιοποιώντας τις άριστες σχέσεις με όλα τα γειτονικά κράτη, την ιδιότητά τους ως κράτη-μέλη της Ευρωπαϊκής Ένωσης, μπορούμε -και ακριβώς αυτό επιχειρούμε να πράξουμε- να είμαστε μέρος της λύσης, προσφέροντας λύση, συμμετέχοντας ουσιαστικά στην αντιμετώπιση των όποιων προκλήσεων προκύπτουν. Είχαμε επίσης σήμερα την ευκαιρία να συζητήσουμε, φυσικά, και το Κυπριακό, τις τελευταίες εξελίξεις. Ειδικότερα λαμβάνοντας υπόψη και την μέχρι στιγμής αντίδραση της τουρκικής πλευράς στην πρόθεση του Γενικού Γραμματέα για τον διορισμό μιας προσωπικότητας για διερεύνηση των προοπτικών επανέναρξης των διαπραγματεύσεων, όπως επίσης και τις πρόσφατες εξελίξεις στη «νεκρή ζώνη», μια υπαναχώρηση που βλέπουμε από τουρκικής πλευράς για υλοποίηση των συμφωνηθέντων. Συζητήσαμε επίσης τα ελληνοτουρκικά και τα ευρωτουρκικά. Η οποία πρόοδος στις σχέσεις της Ελλάδας με την Τουρκία είναι κάτι που θα βοηθήσει και τις δικές μας προσπάθειες για επίλυση του Κυπριακού. Θεωρούμε επίσης, σε σχέση με τα ευρωτουρκικά, ενόψει και του Ευρωπαϊκού Συμβουλίου Δεκεμβρίου, ότι αποτελεί μια σημαντική ευκαιρία για να επαναληφθεί στην Τουρκία το μήνυμα ότι η προοπτική ενίσχυσης της συνεργασίας με την Ευρωπαϊκή Ένωση -κάτι που και η Ελλάδα και η Κύπρος θέλουμε πραγματικά, θέλουμε να συνεργαστούμε με την Τουρκία και μέσα στο πλαίσιο της Ευρωπαϊκής Ένωσης-, η όποια πρόοδος εκεί περνά μέσα από την πρόοδο και στα ελληνοτουρκικά και φυσικά στο Κυπριακό. Όπως προανέφερα, σε αυτή την πρώτη Διακυβερνητική συμμετείχαν συνολικά 11 μέλη του Υπουργικού Συμβουλίου. Θεωρώ ότι και αυτό αποτελεί μια ένδειξη της σημασίας που αποδίδουμε στη θεσμοθετημένη πλέον συνεργασία μας. Πέραν των όσων έχω προαναφέρει, έχουμε σήμερα δρομολογήσει αποφάσεις και σε μια σειρά από άλλα θέματα. Επιτρέψτε μου πολύ τηλεγραφικά να αναφερθώ σε κάποια από αυτά γιατί θεωρώ, αγαπητέ Κυριάκο, έγινε σημαντική προεργασία, σημαντική δουλειά από όλους τους Υπουργούς που συμμετείχαν και είναι ακόμα μια ένδειξη της σοβαρότητας με την οποία προσεγγίζουν αυτή τη θεσμοθετημένη συνεργασία. Θα ξεκινήσω από το άσυλο και τη μετανάστευση, όπου συμφωνήθηκε η σύσταση μιας μεικτής επιτροπής για να προωθήσουμε την υλοποίηση του πρόσφατου σχεδίου δράσης της Ευρωπαϊκής Ένωσης για την Ανατολική Μεσόγειο. Πολύ σημαντικό ότι υιοθετήθηκε, ακόμα πιο σημαντικό να προωθηθεί η εφαρμογή του. Ελλάδα και Κύπρος έχουμε συμφέρον, έχουμε κοινές επιδιώξεις και θα πρέπει να εργαστούμε για την υλοποίησή του. Συμφωνήθηκε επίσης η ανταλλαγή εμπειρογνωμοσύνης για δομές υποδοχής και φιλοξενίας, με έμφαση στη λειτουργία κέντρων για ευάλωτους και ασυνόδευτους ανήλικους, όπως επίσης και η ενίσχυση της συνεργασίας στον τομέα των επιστροφών. Θέματα πολιτικής προστασίας και πολιτικής άμυνας: είναι σημαντικό να μάθουμε και να πάρουμε την εμπειρογνωμοσύνη της ελληνικής πλευράς. Την ίδια στιγμή, να δούμε, λαμβάνοντας υπόψη και το τι βιώσαμε το καλοκαίρι, τις δύσκολες στιγμές που βιώσαμε, πώς αντιμετωπίζουμε τέτοιες προκλήσεις. Πολύ εύστοχα, ο Έλληνας Πρωθυπουργός αναφέρθηκε στα θέματα της ενέργειας, όπου εδώ και καιρό υπάρχει μια ενισχυμένη συνεργασία τόσο σε διμερές όσο και σε περιφερειακό επίπεδο. Αναφέρθηκε στο EuroAsia Interconnector, στο East Mediterranean Gas Forum του Καΐρου. Και αποφασίσαμε να προχωρήσουμε με την ανταλλαγή τεχνογνωσίας στους τομείς της αποθήκευσης, της ασφάλειας των δικτύων ηλεκτρικής ενέργειας, των έξυπνων μετρητών. Ενώ θα συνεργαστούμε και στα θέματα των υπεράκτιων ανανεώσιμων πηγών. Η παιδεία, ένας τομέας που και η Κύπρος και η Ελλάδα, αποδίδουν ιδιαίτερη σημασία. Συμφωνήσαμε να αναβαθμίσουμε τη συνεργασία που υπάρχει, μελετώντας ανάμεσα σε άλλα και τη δημιουργία ενός μηχανισμού άμεσης επίλυσης προβλημάτων των φοιτητών μας που σπουδάζουν είτε στην Ελλάδα, είτε στην Κύπρο. Είχα σήμερα μια συνάντηση με την Εθνική Φοιτητική Ένωση Κυπρίων και ενημερώθηκα για αριθμό θεμάτων-προβλημάτων που αντιμετωπίζουν. Είμαι σίγουρος ότι παρόμοια προβλήματα αντιμετωπίζουν και οι Ελλαδίτες φοιτητές στην Κύπρο και είναι σημαντική η ύπαρξη αυτού του μηχανισμού για να επιλύονται τα προβλήματα. Θέματα πολιτισμού: έχουμε πολλά να μάθουμε από τη δική σας εμπειρογνωμοσύνη, να βοηθηθεί το νεοσύστατο Υφυπουργείο Πολιτισμού στην Κύπρο, τόσο σε θέματα δομής αλλά και σε θέματα ουσίας. Ενώ στον τομέα της υγείας, θα προβούμε σε μια αναθεώρηση μιας διακρατικής συμφωνίας που έχουμε από το 1987, ώστε να ανταποκρίνεται στα σημερινά δεδομένα και στις προκλήσεις. Ναυτιλία: συμφωνώ απόλυτα με τον Έλληνα Πρωθυπουργό, πέραν της εξαιρετικής συνεργασίας που υπάρχει είναι σημαντικό Κύπρος και Ελλάδα, Ελλάδα και Κύπρος, να αναδείξουν τη σημασία της ευρωπαϊκής ναυτιλίας, λαμβάνοντας υπόψη και τις προσπάθειες της Ευρωπαϊκής Ένωσης για στρατηγική αυτονομία, αλλά και γενικότερα τις γεωπολιτικές εξελίξεις. Τέλος, και αυτό είναι ιδιαίτερα σημαντικό, οι συντονιστές του κυβερνητικού έργου, η Υφυπουργός παρά τω Προέδρω και ο Υπουργός Επικρατείας, αντάλλαξαν βέλτιστες πρακτικές. Αλλά θεωρώ το σημαντικότερο είναι η παρακολούθηση υλοποίησης όλων όσων έχουν συμφωνηθεί σήμερα. Αγαπητέ Κυριάκο, κλείνω επαναλαμβάνοντας ότι είμαι ιδιαίτερα ευτυχής γιατί σήμερα κάναμε ένα σημαντικό βήμα για την περαιτέρω θεσμοθέτηση και ενίσχυση της συνεργασίας μας, κατά τρόπο πλέον δομημένο. Με την πραγματοποίηση αυτής της πρώτης διακυβερνητικής συνάντησης υλοποιούμε έναν στρατηγικό στόχο για περαιτέρω ενίσχυση των μηχανισμών συνεργασίας των χωρών μας, για αποτελεσματικότερη ανταπόκριση στις προκλήσεις και στα θέματα που προκύπτουν μέσα από το συνεχώς μεταβαλλόμενο περιφερειακό και διεθνές περιβάλλον. Και θα χαρώ πολύ να σε φιλοξενήσω στην Κύπρο το 2024, στη δεύτερη διακυβερνητική συνάντηση. Είμαι σίγουρος ότι πριν από τη δεύτερη αυτή συνάντηση θα βρεθούμε πολλές άλλες φορές. Σε ευχαριστώ πάρα πολύ για όλα. Στις εργασίες της Ολομέλειας έλαβαν μέρος, από την πλευρά της Ελληνικής Δημοκρατίας, ο Υπουργός Εξωτερικών Γιώργος Γεραπετρίτης, ο Υπουργός Παιδείας, Θρησκευμάτων και Αθλητισμού Κυριάκος Πιερρακάκης, ο Υπουργός Υγείας Μιχάλης Χρυσοχοΐδης, ο Υπουργός Περιβάλλοντος και Ενέργειας Θεόδωρος Σκυλακάκης, ο Υπουργός Προστασίας του Πολίτη Γιάννης Οικονόμου, η Υπουργός Πολιτισμού Λίνα Μενδώνη, ο Υπουργός Μετανάστευσης και Ασύλου Δημήτρης Καιρίδης, ο Υπουργός Ναυτιλίας και Νησιωτικής Πολιτικής Χρήστος Στυλιανίδης, ο Υπουργός Κλιματικής Κρίσης και Πολιτικής Προστασίας Βασίλης Κικίλιας, οι Υπουργοί Επικρατείας Σταύρος Παπασταύρου και Άκης Σκέρτσος, και ο Υφυπουργός Άμυνας Γιάννης Κεφαλογιάννης. Από την πλευρά της Κυπριακής Δημοκρατίας συμμετείχαν ο Υπουργός Εξωτερικών Κωνσταντίνος Κόμπος, ο Υπουργός Εσωτερικών Κωνσταντίνος Ιωάννου, ο Υπουργός Άμυνας Μιχάλης Γιωργάλλας, η Υπουργός Παιδείας, Αθλητισμού και Νεολαίας Αθηνά Μιχαηλίδου, ο Υπουργός Ενέργειας, Εμπορίου και Βιομηχανίας Γιώργος Παπαναστασίου, η Υπουργός Υγείας Πόπη Κανάρη, η Υφυπουργός παρά τω Προέδρω Ειρήνη Πική, η Υφυπουργός Ναυτιλίας Μαρίνα Χατζημανώλη και η Υφυπουργός Πολιτισμού Βασιλική Κασσιανίδου. "
2023-11-03,32936,https://www.primeminister.gr/2023/11/03/32936,Ενημερωτικό σημείωμα για την επίσημη επίσκεψη του Πρωθυπουργού Κυριάκου Μητσοτάκη στην Κίνα και τη συνάντησή του με τον Πρόεδρο της Λαϊκής Δημοκρατίας της Κίνας Xi Jinping | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης πραγματοποίησε επίσημη επίσκεψη στην Κίνα, όπου είχε συναντήσεις με τον Πρόεδρο της Λαϊκής Δημοκρατίας της Κίνας Xi Jinping, τον Πρωθυπουργό Li Qiang και τον Πρόεδρο της Λαϊκής Εθνοσυνέλευσης Zhao Leji, στο Μέγαρο του Λαού στο Πεκίνο. Κατά την έναρξη της συνάντησής του με τον Πρόεδρο Xi Jinping, ο Πρωθυπουργός δήλωσε: «Σας ευχαριστώ για τα θερμά σας λόγια και τη θερμή σας υποδοχή. Επιτρέψτε μου να ξεκινήσω μεταφέροντας τους χαιρετισμούς της Προέδρου μας, κυρίας Κατερίνας Σακελλαροπούλου. Πέρασαν τέσσερα χρόνια από τότε που επισκεφθήκατε την Αθήνα -ήταν μια σημαντική συνάντηση- και πράγματι πολλά έχουν συμβεί αυτά τα τέσσερα χρόνια. Η χώρα μας έχει προοδεύσει σημαντικά και είμαστε πλέον σίγουροι ότι έχουμε αφήσει πίσω μας τα δύσκολα χρόνια της οικονομικής κρίσης. Επίσης, μας χαροποιεί ιδιαίτερα το γεγονός ότι δύο από τους μεγαλύτερους κινεζικούς οίκους αξιολόγησης αναβάθμισαν την πιστοληπτική ικανότητα της Ελλάδας. Όπως επισημάνατε, η Ελλάδα και η Κίνα έχουν μια ισχυρή σχέση, μια ισχυρή οικονομική σχέση. Το λιμάνι του Πειραιά το σηματοδοτεί αυτό. Ήταν μια επιτυχημένη επένδυση και για τις δύο πλευρές και προσβλέπουμε στην περαιτέρω επέκτασή της. Φυσικά, υπάρχουν σημαντικά περιθώρια να βελτιώσουμε και τις εμπορικές μας σχέσεις, ώστε να εισέλθουν περισσότερα ελληνικά προϊόντα στην κινεζική αγορά, να επισκεφθούν την Ελλάδα περισσότεροι Κινέζοι επισκέπτες. Θα ήθελα επίσης να δώσω ιδιαίτερη έμφαση στις πολιτιστικές ανταλλαγές μεταξύ των δύο χωρών μας. Η Υπουργός Πολιτισμού της Ελλάδας βρέθηκε στο Πεκίνο πριν από λίγες ημέρες. Η Ελλάδα και η Κίνα, ως δύο αρχαίοι πολιτισμοί, έχουν πολλά να μοιραστούν με τον κόσμο και πολλά να μάθουν η μία από την άλλη. Χαίρομαι που και στο δικό σας επίπεδο, στο επίπεδο του Προέδρου της Κίνας, αναγνωρίζεται αυτή η σημασία της πολιτιστικής σχέσης μεταξύ των δύο χωρών μας. Και πάλι, θα ήθελα να σας ευχαριστήσω εκ μέρους της ελληνικής αντιπροσωπείας για αυτή την πολύ θερμή υποδοχή. Και προσβλέπω να σας καλωσορίσω και πάλι στην Ελλάδα το συντομότερο δυνατό». Kατά τη διάρκεια των συναντήσεων έγινε επισκόπηση ολόκληρου του φάσματος των διμερών σχέσεων, τις οποίες ο Πρωθυπουργός χαρακτήρισε «ισχυρές και αμοιβαία επωφελείς», ενώ συζητήθηκε η ενίσχυσή τους, ιδιαίτερα στους τομείς της οικονομίας, του εμπορίου, του τουρισμού και του πολιτισμού. Ο Πρωθυπουργός έκανε ιδιαίτερη αναφορά στην αναβάθμιση της ελληνικής οικονομίας στην επενδυτική βαθμίδα και από τους κινεζικούς οίκους και στις επενδυτικές ευκαιρίες στην Ελλάδα που, όπως είπε, έχει αφήσει πίσω της την εποχή της κρίσης. Ο Κυριάκος Μητσοτάκης έδωσε ιδιαίτερη έμφαση στην οικονομική συνεργασία και συγκεκριμένα στην αύξηση των ελληνικών εξαγωγών και ιδιαίτερα των αγροτικών προϊόντων προς την Κίνα, καθώς και στην συνεργασία στον τουρισμό ώστε οι αφίξεις Κινέζων τουριστών στην Ελλάδα να φθάσουν στα προ πανδημίας επίπεδα. Επίσης, έγινε ανταλλαγή απόψεων για τις σχέσεις ΕΕ-Κίνας. Ο Πρωθυπουργός επανέλαβε την πάγια θέση της Ελλάδας για την ανάγκη ανοικτών διαύλων επικοινωνίας της Ε.Ε. με την Κίνα και τόνισε ότι είναι αμοιβαίο συμφέρον η σχέση αυτή να είναι εποικοδομητική και σταθερή. Υπογράμμισε ότι η Ελλάδα μπορεί να διαδραματίσει ρόλο γέφυρας στη σχέση αυτή. Επισήμανε ταυτόχρονα την πεποίθησή του ότι η Ευρώπη χρειάζεται στρατηγική αυτονομία για να αντιμετωπίσει τις παγκόσμιες γεωπολιτικές προκλήσεις. Τόνισε ακόμη την ανάγκη συνεργασίας ΕΕ-Κίνας για την αντιμετώπιση μεγάλων προκλήσεων, όπως η κλιματική αλλαγή και οι Στόχοι για τη Βιώσιμη Ανάπτυξη των Ηνωμένων Εθνών. Συζητήθηκαν ακόμη ζητήματα περιφερειακού και διεθνούς ενδιαφέροντος. Ο Κυριάκος Μητσοτάκης υπογράμμισε τον σημαντικό ρόλο που μπορεί να διαδραματίσει η Κίνα στη διατήρηση της διεθνούς ειρήνης και στην επίλυση παγκόσμιων κρίσεων, όπως ο πόλεμος στην Ουκρανία, ως μόνιμο μέλος του Συμβουλίου Ασφαλείας. Ο Πρωθυπουργός τόνισε ακόμα την πάγια θέση της Ελλάδας για την ανάγκη ειρηνικής επίλυσης των διαφορών με βάση το Διεθνές Δίκαιο. Νωρίτερα, υπεγράφη συμφωνία αεροπορικών συνδέσεων Ελλάδας-Κίνας. Η συμφωνία εκσυγχρονίζει το θεσμικό αεροπορικό πλαίσιο μεταξύ των δύο χωρών και θα ενισχύσει τις συνδέσεις ελληνικών εταιρειών με την Κίνα και αντιστρόφως. "
2023-11-03,32931,https://www.primeminister.gr/2023/11/03/32931,Συνάντηση του Πρωθυπουργού Κυριάκου Μητσοτάκη με τον Πρωθυπουργό της Λαϊκής Δημοκρατίας της Κίνας Li Qiang στο Πεκίνο | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης συναντήθηκε με τον Πρωθυπουργό της Λαϊκής Δημοκρατίας της Κίνας Li Qiang, στο Μέγαρο του Λαού στο Πεκίνο, στο πλαίσιο της επίσημης επίσκεψης που πραγματοποιεί στην Κίνα. Κατά την έναρξη της συνάντησής τους, ο Κυριάκος Μητσοτάκης έκανε την ακόλουθη δήλωση: «Κύριε Πρωθυπουργέ, καταρχάς σας ευχαριστώ θερμά, εκ μέρους της αντιπροσωπείας μας, για την πολύ θερμή υποδοχή σας αυτή την όμορφη φθινοπωρινή ημέρα στο Πεκίνο. Χαίρομαι πραγματικά που βρίσκομαι εδώ μαζί σας σήμερα. Η επίσκεψή μου αντανακλά τη σημασία που αποδίδουμε σε αυτή τη διμερή σχέση. Πρώτα απ’ όλα, θα ήθελα να εκφράσω τα συλλυπητήριά μου για τον θάνατο του κ. Li Keqiang, πρώην Πρωθυπουργού της Λαϊκής Δημοκρατίας της Κίνας. Θα ήθελα να επαναλάβω αυτό που αναφέρατε: ότι οι διμερείς μας σχέσεις βρίσκονται σε πολύ καλό επίπεδο. Θα ήθελα να υπενθυμίσω ότι γιορτάσαμε πέρυσι την 50ή επέτειο των διπλωματικών μας σχέσεων. Κατά τη διάρκεια αυτών των ετών, πιστεύω ότι έχουμε οικοδομήσει μια ισχυρή, αμοιβαία επωφελή σχέση που βασίζεται στον σεβασμό και την κατανόηση και έχει ως οδηγό τις θεμελιώδεις αρχές και αξίες του Καταστατικού Χάρτη των Ηνωμένων Εθνών. Οι δύο χώρες μας συνδέονται με ένα πολύ σταθερό θεσμικό πλαίσιο που περιλαμβάνει μια σειρά από συμφωνίες και μνημόνια κατανόησης. Και βέβαια, το πιο σημαντικό έγγραφο είναι η Στρατηγική Εταιρική Σχέση, η Ολοκληρωμένη Στρατηγική Εταιρική Σχέση, η οποία υπεγράφη πριν από 15 χρόνια. Έχω ακόμα πολύ καλές αναμνήσεις τόσο από την επίσκεψή μου στη Σαγκάη, όταν είχα την ευκαιρία να σας συναντήσω με διαφορετική ιδιότητα, αλλά και από την πολύ σημαντική επίσκεψη που έκανε ο Πρόεδρος Xi στην Ελλάδα το 2019. Θα ήθελα να επισημάνω ότι εκτιμούμε πολύ την πρόσφατη αναβάθμιση της πιστοληπτικής ικανότητας της χώρας μου από δύο από τους μεγαλύτερους κινεζικούς οίκους αξιολόγησης. Αυτό αποτελεί ένα απτό δείγμα εμπιστοσύνης των Κινέζων επενδυτών στην πρόοδο της ελληνικής οικονομίας και στις προοπτικές της και ελπίζουμε ότι η συνάντηση αυτή θα αποτελέσει εφαλτήριο για να συνεχίσουμε να προσελκύουμε κινεζικές επενδύσεις στην Ελλάδα και να ενισχύσουμε περαιτέρω την οικονομική συνεργασία μεταξύ των δύο χωρών μας. Θα ήθελα να επισημάνω ότι συνεχίζουμε να υπολογίζουμε στην Κίνα ως μόνιμο μέλος του Συμβουλίου Ασφαλείας των Ηνωμένων Εθνών για τη συνέχιση της προώθησης της παγκόσμιας ειρήνης και της διεθνούς τάξης, βασισμένης σε κανόνες. Θεωρώ ότι οι δύο χώρες μας, ως κοιτίδες αρχαίων πολιτισμών, μπορούν να συνεργαστούν για την αντιμετώπιση παγκόσμιων ζητημάτων και παγκόσμιων περιβαλλοντικών προκλήσεων, ιδίως της κλιματικής αλλαγής, που είναι ένας τομέας στον οποίο η Κίνα έχει σημειώσει σημαντική πρόοδο τα τελευταία χρόνια. Τέλος, επιτρέψτε μου να επισημάνω ότι έχουμε μια πολύ ισχυρή συνεργασία στον τομέα του πολιτισμού, όπως θα περίμενε κανείς. Εκπροσωπούμε δύο από τους αρχαιότερους πολιτισμούς. Όπως γνωρίζετε, η Υπουργός Πολιτισμού της Ελλάδας βρέθηκε πολύ πρόσφατα στο Πεκίνο και η επίσκεψη αυτή κατέδειξε το ευρύ πεδίο και τους ισχυρούς δεσμούς που συνδέουν τις δύο χώρες μας και από πολιτιστική άποψη. Αγαπητέ Πρωθυπουργέ, επιτρέψτε μου να σας ευχαριστήσω και πάλι για αυτή την πολύ θερμή υποδοχή, και προσβλέπουμε σε μια πολύ παραγωγική συζήτηση». Στη συνέχεια, ο Πρωθυπουργός κατέθεσε στεφάνι στο Μνημείο των Ηρώων του Λαού στην πλατεία Τιενανμέν. "
2023-10-31,32905,https://www.primeminister.gr/2023/10/31/32905,Εισαγωγική τοποθέτηση του Πρωθυπουργού Κυριάκου Μητσοτάκη στη συνεδρίαση του Υπουργικού Συμβουλίου | Ο Πρωθυπουργός της Ελληνικής Δημοκρατίας,"Κυρίες και κύριοι συνάδελφοι, όπως βλέπετε έχουμε αρκετή μεταρρυθμιστική δυναμική για να συνεδριάζουμε πια δύο φορές το μήνα. Και η σημερινή μας συνεδρίαση γίνεται στη σκιά της εντεινόμενης αναταραχής στη γειτονιά μας. Θα επαναλάβω ότι ως δύναμη σταθερότητας στην περιοχή, η Ελλάδα αναγνωρίζει στο Ισραήλ το δικαίωμα στην αυτοάμυνα, πάντα με βάση το Διεθνές Δίκαιο και ειδικά το Διεθνές Ανθρωπιστικό Δίκαιο. Διαχωρίζει, ωστόσο, την τρομοκρατική οργάνωση της Χαμάς από τον Παλαιστινιακό λαό και ήδη, μάλιστα, σε συνεργασία με άλλες ευρωπαϊκές χώρες, όπως η Γαλλία και η Κύπρος, και πάντα υπό την αιγίδα του Οργανισμού Ηνωμένων Εθνών, εξετάζουμε διόδους παροχής ανθρωπιστικής βοήθειας προς τη Λωρίδα της Γάζας μέσω θαλάσσης. Ενώ, βέβαια, υποστηρίζουμε σταθερά μία οριστική λύση του παλαιστινιακού ζητήματος στη λογική των δύο κρατών. Είμαστε μία χώρα η οποία τιμά τις συμμαχίες της και η οποία συνομιλεί με όλους τους εμπλεκόμενους. Γνωρίζετε, επίσης, τις παρεμβάσεις τις οποίες έκανα στο τελευταίο Ευρωπαϊκό Συμβούλιο, για το νέο δημοσιονομικό πλαίσιο, με αιχμή την αύξηση των κονδυλίων που αφορούν τις φυσικές καταστροφές και το μεταναστευτικό. Όπως σημαντική εξέλιξη θεωρώ και το γεγονός ότι έχει διευρυνθεί σημαντικά ο αριθμός των χωρών που βλέπουν πλέον θετικά την εξαίρεση των αμυντικών δαπανών από τους δείκτες υπολογισμού του υπερβολικού ελλείμματος. Είναι μία ακόμα ελληνική πρόταση η οποία αποκτά διαρκώς νέους συμμάχους. Σε ό,τι αφορά τώρα το εσωτερικό, η πυξίδα μας δείχνει σταθερά τις μεταρρυθμίσεις. Έτσι, όσα ανακοίνωσα στη ΔΕΘ για τη μάχη κατά της φοροδιαφυγής παίρνουν τώρα τη μορφή νόμου. Είναι μία διαρκής μάχη κατά μίας βαθιά αντικοινωνικής στάσης, με την οποία -όπως έχουμε πει πολλές φορές- δεν συμβιβαζόμαστε. Λαμβάνουμε, λοιπόν, μια σειρά από παράλληλα μέτρα σε πολλά πεδία. Από τη διασύνδεση, επιτέλους, των POS με τις ταμειακές μηχανές, την ΑΑΔΕ και την εφορία, μέχρι τις ρυθμίσεις εναντίον του λαθρεμπορίου καυσίμων και τις καινούριες παρεμβάσεις τις οποίες κάνουμε για τη δίκαιη φορολόγηση των βραχυχρόνιων μισθώσεων. Και, ασφαλώς, την δικαιότερη φορολόγηση των ελεύθερων επαγγελματιών. Στον τομέα αυτό θα πρέπει επιτέλους να δούμε κατάματα τη στρεβλή εικόνα, ώστε να μπορέσουμε και να την αλλάξουμε. Δεν γίνεται επτά στους δέκα ελεύθερους επαγγελματίες να δηλώνουν ετήσια εισοδήματα μικρότερα ακόμα και από τον κατώτατο μισθό. Με άλλα λόγια, ο εργοδότης να εμφανίζεται συχνά να εισπράττει πολύ λιγότερα χρήματα από ότι ο υπάλληλός του, από ό,τι ο εργαζόμενός του. Προχωρούμε, λοιπόν, σε μια τολμηρή παρέμβαση κοινωνικής δικαιοσύνης αλλά φυσικά και ενίσχυσης των δημοσίων εσόδων. Έτσι, από το 2024 οι ελεύθεροι επαγγελματίες και οι αυτοαπασχολούμενοι αποκτούν ένα σημείο αναφοράς για το τεκμαρτό τους εισόδημα, το οποίο δεν θα μπορεί να είναι κατώτερο του βασικού μισθού. Αποκτούν ωστόσο και ένα σημαντικό επιπρόσθετο κίνητρο για τη φορολογική τους συνέπεια. Γιατί, παράλληλα, όσοι εμφανίζουν κέρδη πάνω από αυτό το κατώτατο τεκμαρτό όριο θα απαλλάσσονται, από το 2024, αυτομάτως από το 50% του τέλους επιτηδεύματος. Ενώ για τους υπόλοιπους η έκπτωση θα είναι της τάξης του 25%. Κάτι το οποίο είχα ανακοινώσει ότι θα ισχύσει από το 2025, έρχεται ουσιαστικά μπροστά κατά έναν χρόνο. Το επισπεύδουμε γιατί εμπιστευόμαστε τη λογική και την αποτελεσματικότητα του νέου συστήματος, το οποίο θα παρουσιάσει πολύ πιο αναλυτικά στο Υπουργικό Συμβούλιο και στη συνέχεια στα Μέσα Μαζικής Ενημέρωσης ο Υπουργός Οικονομικών. Πρόκειται, βέβαια, για μία όψη μόνο της προσπάθειας να κλείσουν τα παράθυρα τα οποία ευνοούν τους λίγους εις βάρος των πολλών. Ένα μέτωπο, στο οποίο θα συμβάλει και η ίδια τεχνολογία, μέσω πολλών περισσότερων διασταυρώσεων τις οποίες είναι σε θέση πια να κάνει η ΑΑΔΕ. Εδώ θέλω να επαναλάβω ότι τα χρήματα από τον εντοπισμό της φοροδιαφυγής αποτελούν δημόσιο πλούτο. Είναι δέσμευσή μου να επιστρέψουν στην κοινωνία, να βελτιώσουμε την καθημερινότητα των πολιτών. Να μεταφραστεί σε καλύτερη υγεία, σε περισσότερες δαπάνες για την παιδεία, σε αποτελεσματικότερη δημόσια ασφάλεια και άμυνα. Η καθημερινότητα, άλλωστε, όπως και τα αναχώματα στην ακρίβεια, παραμένουν προτεραιότητά μας. Έτσι, θα εξετάσουμε σήμερα τέσσερα ακόμα μέτρα τα οποία σχετίζονται με τη στήριξη στις τιμές, στην ενέργεια. Με πρώτο βήμα και σημαντικότερο -θα μιλήσει για αυτά στη συνέχεια ο Υπουργός Περιβάλλοντος και Ενέργειας- την επιδότηση νοικοκυριών που θερμαίνονται με ρεύμα. Είναι πολλά τα νοικοκυριά σήμερα τα οποία δεν θερμαίνονται με φυσικό αέριο ή με πετρέλαιο θέρμανσης και αυτά αδικούνται από το υφιστάμενο πλαίσιο της επιδότησης ως προς το επίδομα θέρμανσης. Γι’ αυτό και προχωράμε σε αυτή τη σημαντική παρέμβαση. Είναι παρέμβαση που έχει να κάνει και με την κοινωνική δικαιοσύνη, αλλά είναι μία παρέμβαση σημαντική και για την ανακούφιση από την ενεργειακή φτώχεια. Θα μιλήσει ο Υπουργός και για το ειδικό τιμολόγιο για τις πολύτεκνες οικογένειες: μεγαλύτερες επιπλέον εκπτώσεις και χωρίς τα αυστηρά περιουσιακά κριτήρια. Για το πρόγραμμα «Απόλλων», το οποίο καλύπτει τις ανάγκες νοικοκυριών και των Οργανισμών Τοπικής Αυτοδιοίκησης μέσω ενεργειακών κοινοτήτων που θα αξιοποιούν τις Ανανεώσιμες Πηγές Ενέργειας, αλλά βέβαια και παρεμβάσεις για την αντιμετώπιση της μάστιγας των ρευματοκλοπών. Δεν είναι αμελητέες αυτές, ανέρχονται σχεδόν στο 5% της συνολικής αγοράς ενέργειας. Είναι μία αυθαιρεσία που βαραίνει το σύνολο των καταναλωτών και είναι μια προκλητική αδικία η οποία πρέπει, επιτέλους, να «κοπεί μαχαίρι». Μετά τους Υπουργούς Οικονομικών και Περιβάλλοντος, έχουμε μια αρκετά μεγάλη ατζέντα. Επιτρέψτε μου να σταθώ σε δύο σημαντικές πρωτοβουλίες για τις οποίες θα μας μιλήσουν οι Υπουργοί Υγείας και Πολιτικής Προστασίας. Το Υπουργείο Υγείας θα μιλήσουμε για την οργανωμένη διαχείριση χρόνιων νοσημάτων, κυρίως το Alzheimer, αλλά και τα ψυχικά προβλήματα. Είναι προκλήσεις της εποχής μας. Δυστυχώς, απλώνονται ολοένα και πιο απειλητικά μέσα στην κοινωνία μας. Και για τα ζητήματα που έχουν να κάνουν με την αντιμετώπιση των φυσικών καταστροφών. Θα ήθελα να τονίσω, την αναβάθμιση του Εθνικού Μηχανισμού Εναέριας Έρευνας και Διάσωσης. Τον τρόπο με τον οποίο θα λειτουργεί πλέον στο Κέντρο Επιχειρήσεων του Υπουργείου. Την καλύτερη συνεργασία μεταξύ της Πυροσβεστικής, του ΕΚΑΒ, των Ενόπλων Δυνάμεων. Είναι σημαντικό αυτές οι υπηρεσίες, οι οποίες καλούνται να επιχειρούν γρήγορα, να συντονίζονται και να έχουν ένα ενιαίο κέντρο λήψης αποφάσεων. Τα θέματα της σημερινής ατζέντας δεν εξαντλούνται εδώ. Όλα όμως τα ζητήματα τα οποία θα συζητήσουμε σήμερα, κατατείνουν στον στόχο τον οποίο έχουν θέσει εξ αρχής: μεταρρυθμίσεις σε όλες τις δραστηριότητες του κράτους που αντανακλούν και σε όλες τις εκφάνσεις της καθημερινότητας του πολίτη. "
2023-10-28,32894,https://www.primeminister.gr/2023/10/28/32894,Δήλωση του Πρωθυπουργού Κυριάκου Μητσοτάκη για την Εθνική Επέτειο της 28ης Οκτωβρίου | Ο Πρωθυπουργός της Ελληνικής Δημοκρατίας,"O Πρωθυπουργός Κυριάκος Μητσοτάκης παρακολούθησε τη Δοξολογία για την Εθνική Επέτειο της 28ης Οκτωβρίου στον Ιερό Μητροπολιτικό Ναό των Εισοδίων της Θεοτόκου, στα Χανιά. Αμέσως μετά έκανε την ακόλουθη δήλωση: «Ημέρα μνήμης, τιμής και υπερηφάνειας η σημερινή και η σκέψη μας γυρίζει 83 χρόνια πίσω, σε αυτούς που είπαν το μεγάλο «ΟΧΙ», στα νέα παιδιά που πολέμησαν στα βουνά της Πίνδου και της Αλβανίας. Τιμούμε πρωτίστως αυτούς οι οποίοι δεν γύρισαν ποτέ πίσω στις οικογένειές τους, σε ένα ζεστό σπίτι ή έστω για μία αξιοπρεπή κηδεία. Ογδόντα τρία χρόνια μετά, η χώρα μας στέκεται ως πυλώνας σταθερότητας σε μία ταραγμένη γειτονιά. Οι Ένοπλες Δυνάμεις μας, ισχυρές, εγγυώνται την αποτρεπτική μας ισχύ. Αλλά βέβαια, η αποτρεπτική ισχύς των Ενόπλων Δυνάμεων έχει ορισμένες σαφείς προϋποθέσεις: μια ισχυρή οικονομία, ισχυρές και σταθερές συμμαχίες και κυρίως την ενότητα του ελληνικού λαού. Αυτή η ενότητα, η οποία επιδείχθηκε με τόση αυταπάρνηση πριν από 83 χρόνια, πρέπει να αποτελεί πάντα τον οδηγό για το μέλλον, για τον τρόπο με τον οποίον η χώρα μας θα αντιμετωπίζει κάθε δυσκολία και θα εξέρχεται από κάθε κρίση ισχυρότερη. Χρόνια πολλά σε όλες και σε όλους». Ο Πρωθυπουργός παρέστη επίσης στην επιμνημόσυνη δέηση στο Ηρώο της πόλης, όπου κατέθεσε στεφάνι. Στη συνέχεια, παρακολούθησε την παρέλαση στο κέντρο των Χανίων. "
2023-10-27,32889,https://www.primeminister.gr/2023/10/27/32889,Δηλώσεις του Πρωθυπουργού Κυριάκου Μητσοτάκη μετά την ολοκλήρωση των εργασιών της Συνόδου του Ευρωπαϊκού Συμβουλίου στις Βρυξέλλες | Ο Πρωθυπουργός της Ελληνικής Δημοκρατίας,"Γιάννης Καντέλης (ΣΚΑΪ): Και πάλι, χθες, είχαμε μία δύσκολη συζήτηση για το αν θα είναι «ανθρωπιστική παύση» ή «ανθρωπιστικές παύσεις». Καταρχάς, αν μπορείτε να μας μεταφέρετε κάτι από αυτή την συζήτηση και αν υπήρξαν συγκρούσεις μεταξύ των μελών πάνω σε αυτό. Δεύτερον, κατά πόσο είναι εφικτό να γίνουν αυτές οι «παύσεις» που συμφωνήθηκε για να φτάσει η ανθρωπιστική βοήθεια στους αμάχους στη Γάζα και αν έχουν όλες οι χώρες την ίδια ανησυχία για τη διάχυση της κρίσης στην ευρύτερη περιοχή. Κυριάκος Μητσοτάκης: Ήταν όντως μία εκτεταμένη συζήτηση. Καταλήξαμε όμως, πιστεύω, σε έναν ικανοποιητικό κοινό τόπο ο οποίος από τη μία, όπως έχουμε πει πολλές φορές, αναγνωρίζει στο Ισραήλ το δικαίωμα στην αυτοάμυνα, εντός φυσικά των πλαισίων και των ορίων που θέτει το Διεθνές Δίκαιο και το Διεθνές Ανθρωπιστικό Δίκαιο. Από την άλλη, εκφράζει την έντονη ανησυχία της, η απόφασή μας, για την ανθρωπιστική κατάσταση η οποία επικρατεί σήμερα στη Γάζα. Πιστεύω ότι και η αναφορά σε «ανθρωπιστικές παύσεις» ακριβώς στέλνει το μήνυμα ότι πρέπει σήμερα το Ισραήλ να λάβει πολύ σοβαρά υπόψη του την κατάσταση που επικρατεί στη Γάζα και να επιτρέψει την είσοδο ανθρωπιστικής βοήθειας -είτε μιλάμε για τρόφιμα, είτε μιλάμε για νερό, είτε μιλάμε για φάρμακα- και ότι η Ευρώπη υποστηρίζει αυτή την προσέγγιση και φυσικά στέκεται στην πρώτη γραμμή για να μπορέσει να βοηθήσει, έτσι ώστε η ανθρωπιστική βοήθεια να φτάσει στη Γάζα. Από εκεί και πέρα, προφανώς υπάρχει μία ευρεία ανησυχία για το ενδεχόμενο επέκτασης της κρίσης, κάτι το οποίο όλοι απευχόμαστε, και θέλω επίσης να τονίσω και το γεγονός ότι επανέρχεται πια στη δημόσια συζήτηση κάτι το οποίο ενδεχομένως να είχε λίγο παραπέσει τα τελευταία χρόνια ως προτεραιότητα της ευρωπαϊκής εξωτερικής πολιτικής. Και αναφέρομαι στην τελική πολιτική λύση του παλαιστινιακού ζητήματος, που δεν μπορεί να είναι άλλη από μία λύση που στηρίζεται στη φιλοσοφία των δύο κρατών. Νομίζω ότι αν κάτι φάνηκε τελείως ξεκάθαρα μετά από την τραγική εισβολή της τρομοκρατικής Χαμάς στο Ισραήλ, είναι ότι το πρόβλημα ασφαλείας του Ισραήλ δεν θα αντιμετωπιστεί μόνο με όρους ασφαλείας. Θα χρειαστεί μία πολιτική λύση και η μόνη οριστική πολιτική λύση μπορεί να είναι μία λύση δύο κρατών, που θα επιτρέψει στους πολίτες του Ισραήλ και στους Παλαιστίνιους να ζήσουν ειρηνικά, ο καθένας στο δικό του κράτος. Σπύρος Μουρελάτος (ΑΝΤ1 – ΑΠΕ): Κύριε Πρόεδρε, αν μου επιτρέπετε να παραμείνουμε στο συγκεκριμένο ζήτημα και θέλω να σας ρωτήσω κατά πόσον εσείς προβληματίζεστε από τη στάση που φαίνεται πως υιοθετεί στο Μεσανατολικό ο Πρόεδρος Erdoğan, ιδιαίτερα έναντι της Χαμάς. Και θέλω να ρωτήσω, επίσης, εάν θεωρείτε πως αυτή η στάση που τηρεί η τουρκική ηγεσία μπορεί να ενεργήσει με αρνητικό τρόπο στις εν εξελίξει διαδικασίες της ελληνοτουρκικής επαναπροσέγγισης. Κυριάκος Μητσοτάκης: Είμαι κατηγορηματικός, η Χαμάς είναι μια τρομοκρατική οργάνωση. Δεν εκφράζει τον παλαιστινιακό λαό, ο οποίος εκφράζεται θεσμικά μέσα από την Παλαιστινιακή Αρχή. Και πιστεύω ότι αν δει κανείς τις θηριωδίες οι οποίες διεπράχθησαν στο Ισραήλ την 7η Οκτωβρίου, είναι πάρα-πάρα πολύ δύσκολο να καταλήξει σε ένα αντίθετο συμπέρασμα. Θα έλεγα, λοιπόν, ότι ο Πρόεδρος Erdoğan είναι τελείως εκτός κλίματος, όταν δεν αναγνωρίζει αυτή την πραγματικότητα για το τι ακριβώς συνιστά η Χαμάς. Από εκεί και πέρα όμως, το γεγονός ότι διαφωνούμε στο ζήτημα αυτό θεωρώ ότι δεν πρέπει να επηρεάσει το πλαίσιο του ελληνοτουρκικού διαλόγου και τα σημαντικά βήματα προόδου τα οποία έχουν γίνει τους τελευταίους μήνες. Εμείς παραμένουμε εστιασμένοι στην θετική μας ατζέντα και στο χρονοδιάγραμμα, όπως αυτό έχει προσδιοριστεί με σαφήνεια από το Υπουργείο Εξωτερικών, για το πώς μπορούμε να φτάσουμε στο Ανώτατο Συμβούλιο Συνεργασίας την 7η Δεκεμβρίου. Μαρία Ψαρά (STAR): Κύριε Πρόεδρε, κάνατε μια πρώτη συζήτηση για την αναθεώρηση του πολυετούς προϋπολογισμού της Ευρωπαϊκής Ένωσης. Παρά τις κόντρες, λοιπόν, όλες οι χώρες πάνω-κάτω συμφωνούν ότι περισσότερα χρήματα πρέπει να δοθούν στο μεταναστευτικό. Θέλω να σας ρωτήσω: τι προβλέπεται να κερδίσει η Ελλάδα από αυτό, ποιος είναι ο στόχος τουλάχιστον. Αλλά και σε αυτά τα χρήματα -ως follow up στην ερώτηση του συναδέλφου- είναι τα 3,5 δισεκατομμύρια ευρώ για την Τουρκία. Η Ελλάδα συνεχίζει να στηρίζει αυτή τη χρηματοδότηση της Τουρκίας παρά τις δηλώσεις του Προέδρου Erdoğan περί Χαμάς, που είναι πολύ μακριά από τις ευρωπαϊκές αξίες; Κυριάκος Μητσοτάκης: Κάναμε μια πρώτη συζήτηση πράγματι για τη αναθεώρηση του Πολυετούς Δημοσιονομικού Πλαισίου, δηλαδή του προϋπολογισμού της Ευρωπαϊκής Ένωσης. Δεν ήταν μια εύκολη συζήτηση, διότι αφενός η Ευρωπαϊκή Επιτροπή έχει αναδείξει -και σωστά κατά την άποψή μου- μια νέα πραγματικότητα η οποία απαιτεί πρόσθετους πόρους. Έρχεται και λέει η Ευρώπη ότι εκτός από τα 50 δισεκατομμύρια που θέλουμε και συμφωνούμε όλοι να δώσουμε στην Ουκρανία, χρειαζόμαστε πρόσθετους πόρους για το μεταναστευτικό, για την στήριξη γειτονικών χωρών με τις οποίες συνεργαζόμαστε για να περιορίσουμε τις μεταναστευτικές ροές. Χρειαζόμαστε πρόσθετους πόρους για το Ταμείο Αλληλεγγύης, το οποίο έχει ήδη εξαγγελθεί, για να μπορούν να στηρίζονται χώρες οι οποίες έχουν πληγεί από φυσικές καταστροφές. Χρειαζόμαστε πρόσθετους πόρους για το νέο αναπτυξιακό εργαλείο, το STEP, το οποίο έχει ήδη ανακοινωθεί από την Ευρωπαϊκή Επιτροπή, καθώς και για να καλυφθεί η αύξηση του κόστους δανεισμού των δανείων του Ταμείου Ανάκαμψης. Προφανώς υπάρχουν χώρες οι οποίες δεν θέλουν να ακούσουν τίποτα για αύξηση του προϋπολογισμού, πέραν της δέσμευσης της Ευρώπης να στηρίξει την οικονομία. Εγώ κατέστησα απολύτως σαφή την ελληνική θέση: η Ελλάδα δεν πρόκειται να συμφωνήσει σε μία λύση η οποία θα συμπεριλαμβάνει μόνο την Ουκρανία και τίποτα άλλο. Είναι απολύτως εύλογη η επιχειρηματολογία της Επιτροπής, χρειαζόμαστε περισσότερα χρήματα για το προσφυγικό και για τη διαχείριση του προβλήματος ως χώρα – εξωτερικό σύνορο της Ευρώπης, χώρα πρώτης υποδοχής. Το γνωρίζουμε πολύ καλά αυτό. Ναι, εξακολουθούμε να υποστηρίζουμε ένα πλαίσιο συνεργασίας με γειτονικές χώρες οι οποίες φιλοξενούν πολλούς μετανάστες. Και, προφανώς κα Ψαρά, χρειαζόμαστε περισσότερα χρήματα για τις φυσικές καταστροφές. Είμαι ευγνώμων στην Ευρωπαϊκή Επιτροπή για την ανακατανομή κονδυλίων η οποία έγινε από το Ταμείο Ανάκαμψης για να μπορέσουμε να δρομολογήσουμε γρήγορα τα έργα ανάταξης της Θεσσαλίας, αλλά δεν γίνεται αυτή τη στιγμή να λέμε ότι το Ταμείο Αλληλεγγύης έχει ουσιαστικά εξαντληθεί και χώρες οι οποίες πλήττονται από φυσικές καταστροφές δεν μπορούν να διεκδικήσουν νέους πόρους επειδή πολύ απλά τέτοιοι ευρωπαϊκοί πόροι δεν υπάρχουν. Θεωρώ, λοιπόν, ότι πριν το τέλος του έτους είναι επιβεβλημένο, μέχρι το Δεκέμβριο, να έχει βρεθεί μία λύση στα προβλήματα αυτά. Και νομίζω ότι υπάρχει και μία ξεκάθαρη αίσθηση ότι αν πρέπει να προτεραιοποιήσουμε τις πρόσθετες παρεμβάσεις που ζητάει η Ευρωπαϊκή Επιτροπή, η αντιμετώπιση του μεταναστευτικού θα είναι η πρώτη μας προτεραιότητα. Γιάννης Χρηστάκος (MEGA): Κύριε Πρόεδρε, καλησπέρα. Θα ήθελα να μου επιτρέψετε να σας πάω λίγο στα εσωτερικά μας, καθώς το πρόβλημα της ακρίβειας, όπως βεβαίως γνωρίζετε, είναι ακόμα τεράστιο στη χώρα. Όμως, έρχεται χειμώνας και τον χειμώνα θα υπάρξουν, προφανώς, πρόσθετες ανάγκες και για την ενέργεια και για τη θέρμανση, τον ηλεκτρισμό. Σκοπεύετε να έχετε κάποιες πρόσθετες παρεμβάσεις επ’ αυτού; Κυριάκος Μητσοτάκης: Κύριε Χρηστάκο, γνωρίζετε ότι η κυβέρνηση έχει ήδη μεριμνήσει μέσα από την ανακοίνωση των πρωτοβουλιών μας για το επίδομα θέρμανσης. Και πολλά νοικοκυριά τα οποία θερμαίνονται με πετρέλαιο, με φυσικό αέριο, θα μπορούν να καλυφθούν από αυτή την παρέμβαση, ανάλογα πάντα με το πού βρίσκονται και το πόση ενέργεια καταναλώνουν για να θερμανθούν. Διότι μία σημαντική πρόοδος η οποία έχει συντελεστεί επί των ημερών αυτής της διακυβέρνησης είναι ακριβώς αυτή η μεγαλύτερη εξειδίκευση στη στήριξη, ανάλογα με το πού κάνει περισσότερο ή λιγότερο κρύο. Όμως, έχουμε εντοπίσει ότι υπάρχει μία μεγάλη αδικία σε αυτή τη στήριξη, αυτή έχει να κάνει με το γεγονός ότι εκείνα τα νοικοκυριά τα οποία θερμαίνονται με ηλεκτρική ενέργεια ουσιαστικά δεν είχαν καμία στήριξη. Γι’ αυτό από τις αρχές της επόμενης εβδομάδας θα υπάρξουν ανακοινώσεις από το Υπουργείο Περιβάλλοντος για ένα νέο πλαίσιο στήριξης εκείνων των σπιτιών, των νοικοκυριών, που θερμαίνονται με ηλεκτρική ενέργεια. Θεωρώ ότι είναι μία δίκαιη και σωστή παρέμβαση, ειδικά από τη στιγμή που -καθώς θα φτάνουμε προς το τέλος του έτους και υποθέτοντας ότι δεν θα έχουμε κάποια άλλη έκρηξη στις τιμές- οι οριζόντιες επιδοτήσεις στην ηλεκτρική ενέργεια θα φθίνουν. Σοφία Φασουλάκη (OPEN): Καλησπέρα, κ. Πρόεδρε. Πληροφορούμαστε ότι σε λίγες ημέρες θα επισκεφτείτε, προγραμματίζετε μία επίσκεψη στην Κίνα. Θα ήθελα να ρωτήσω ποιος είναι ο σκοπός της επίσκεψης αυτής και αν έχει κάποια ιδιαίτερη σημασία η χρονική συγκυρία που γίνεται αυτή η επίσκεψη, λόγω της κρίσης στη Μέση Ανατολή. Κυριάκος Μητσοτάκης: Είναι μία σύντομη επίσκεψη σε επίπεδο κορυφής, κα Φασουλάκη, η οποία ήταν προγραμματισμένη εδώ και πολύ καιρό. Θα βρεθώ λοιπόν στο Πεκίνο, καλώς εχόντων των πραγμάτων, την επόμενη Παρασκευή, για συναντήσεις με τον Κινέζο Πρόεδρο και τον Κινέζο Πρωθυπουργό. Δεν είμαστε η μόνη Ευρωπαϊκή χώρα η οποία επισκέπτεται τη Κίνα, αλλά ο χρονισμός της επίσκεψης δεν έχει τίποτα να κάνει με τις γεωπολιτικές εξελίξεις στην περιοχή, καθώς ήταν προγραμματισμένη εδώ και πολλούς μήνες. Θα φροντίσω όμως να την κάνω πιο σύντομη, ακριβώς επειδή δεν θέλω να λείψω από την Ελλάδα για περισσότερες μέρες από όσες είναι απαραίτητο. Τα υπόλοιπα θα μπορέσουμε να τα πούμε από την Κίνα, με το καλό, για τη σημασία αυτής της επίσκεψης. Μαρίνα Παπαδάκη (ΕΡΤ): Κύριε Πρόεδρε, να σας ρωτήσω, επειδή είχαμε και Euro Summit σήμερα, αν σε αυτό συζητήθηκε η πρόοδος της ελληνικής οικονομίας μετά και την ανάκτηση της επενδυτικής βαθμίδας την Παρασκευή και με το δεδομένο ότι ήταν και ο Πρόεδρος του Eurogroup και η Christine Lagarde -που είχε έρθει και στην Αθήνα πριν από μερικές ημέρες. Και, στο ίδιο πλαίσιο, αν σας ανησυχούν και οι πιο αυστηροί δημοσιονομικοί κανόνες που προβλέπει και το νέο Σύμφωνο Σταθερότητας από το 2024. Κυριάκος Μητσοτάκης: Θέλω να εκφράσω την ικανοποίηση μου για το γεγονός ότι τόσο η Πρόεδρος της Ευρωπαϊκής Κεντρικής Τράπεζας, όσο και ο Πρόεδρος του Eurogroup, αλλά και η Πρόεδρος της Επιτροπής, εκφράστηκαν στο Euro Summit, στη Σύνοδο Κορυφής του Ευρώ, με πολύ κολακευτικά λόγια για την πρόοδο της ελληνικής οικονομίας. Αυτή είναι μία αναγνώριση της μεγάλης προσπάθειας που έχει καταβάλει η χώρα μας όλα αυτά τα τελευταία χρόνια να μετατραπεί από το «μαύρο πρόβατο» σε μία χώρα που σήμερα μπορεί να «κάνει πρωταθλητισμό» ως προς την ευρωπαϊκή ανάπτυξη. Και βέβαια, αυτό έχει να κάνει και με την επισημοποίηση αυτής της προόδου, με την ανάκτηση της επενδυτικής βαθμίδας. Θέλω να επαναλάβω ότι αυτό είναι μια μεγάλη προσπάθεια όλου του ελληνικού λαού. Και νομίζω ότι είναι λάθος όσοι την αντιμετωπίζουν με μικροψυχία, καθώς η επενδυτική βαθμίδα σηματοδοτεί και το οριστικό τέλος ενός κύκλου που κράτησε πάρα πολλά χρόνια για τη χώρα μας. Μας πήγε πολύ πίσω, είχε τεράστιο τίμημα ως προς την απώλεια του Ακαθάριστου Εθνικού Προϊόντος. Η Ελλάδα έχασε το 25% του ΑΕΠ της στα χρόνια τής κρίσης. Άντεξε όμως, έδειξε ότι είναι μια χώρα ανθεκτική και σήμερα έχει κάθε δικαίωμα να ατενίζει το μέλλον με περισσότερη αισιοδοξία. Ως προς τους δημοσιονομικούς κανόνες, εμείς έχουμε ήδη υποβάλει τις προτάσεις μας στη συζήτηση η οποία γίνεται στο Eurogroup. Η Ελλάδα ούτως ή άλλως σήμερα έχει από τις καλύτερες δημοσιονομικές επιδόσεις στην Ευρώπη και επιτυγχάνει τους πιο γρήγορους ρυθμούς μείωσης χρέους από οποιαδήποτε άλλη ευρωπαϊκή χώρα. Άρα, είμαστε ήδη στον σωστό δρόμο, θέλουμε να είμαστε σίγουροι όμως ότι έχουμε τη δική μας εθνική ιδιοκτησία για την ταχύτητα με την οποία θα μειώσουμε το χρέος μας από εδώ και στο εξής. Προφανώς αυτή η ταχύτητα θα συνδέεται και με μεταρρυθμίσεις τις οποίες ήδη έχουμε δεσμευθεί ότι θα κάνουμε -δεν μας ζητάει η Ευρώπη κάτι παραπάνω από αυτά τα οποία ήδη εμείς θέλουμε να κάνουμε- για να μπορέσουμε να κάνουμε την ελληνική οικονομία πιο ανταγωνιστική. Θυμίζω ότι και το Ταμείο Ανάκαμψης έχει πολλές μεταρρυθμίσεις ως προαπαιτούμενο, αλλά είναι μεταρρυθμίσεις -το τονίζω- που δεν μας επιβλήθηκαν από κάποιους γραφειοκράτες στις Βρυξέλλες, εμείς τις εισηγηθήκαμε, εμείς τις υπερασπιζόμαστε και τις υλοποιούμε, επειδή πολύ απλά θεωρούμε ότι είναι σωστές. Από εκεί και πέρα, να επαναλάβω τη μεγάλη έμφαση που δίνει η Ελλάδα στην εξαίρεση των αμυντικών δαπανών από τους υπολογισμούς του ελλείμματος, όπως τους κάνει η Ευρώπη, για να μην κινηθούν διαδικασίες υπερβολικού ελλείμματος. Είναι μία επιχειρηματολογία που ουσιαστικά για πρώτη φορά αναπτύχθηκε από εμένα, βλέπω ότι αποκτά μεγάλη δυναμική, και από άλλα κράτη-μέλη. Και ελπίζω, τελικά, ότι αυτή η εξαίρεση του τρόπου λογιστικής απεικόνισης των αμυντικών δαπανών θα υιοθετηθεί τελικά, όταν συμφωνήσουμε τους νέους ευρωπαϊκούς κανόνες. "
2023-10-26,32881,https://www.primeminister.gr/2023/10/26/32881,Δήλωση του Πρωθυπουργού Κυριάκου Μητσοτάκη κατά την άφιξή του στη Σύνοδο του Ευρωπαϊκού Συμβουλίου στις Βρυξέλλες | Ο Πρωθυπουργός της Ελληνικής Δημοκρατίας,"Το Ευρωπαϊκό Συμβούλιο διεξάγεται σε μία εξαιρετικά κρίσιμη συγκυρία για τις εξελίξεις στην ευρύτερη Μέση Ανατολή. Η θέση της Ελλάδος, η οποία θα αποτυπωθεί και σήμερα, είναι πολύ σαφής και μπορεί να συνοψιστεί σε τέσσερα κεντρικά σημεία. Πρώτον, το Ισραήλ έχει το δικαίωμα στη νόμιμη αυτοάμυνα, πάντα σύμφωνα με το Διεθνές και το Ανθρωπιστικό Δίκαιο. Δέχθηκε μία πρωτοφανούς αγριότητας τρομοκρατική επίθεση και προφανώς έχει την υποχρέωση να αντιδράσει για να προστατεύσει την ασφάλεια των πολιτών του. Δεύτερον, αποδίδουμε πάρα πολύ μεγάλη σημασία στην ανθρωπιστική κρίση η οποία, σήμερα, έχει εκδηλωθεί στη Λωρίδα της Γάζας. Και γι’ αυτό θεωρώ απολύτως επιβεβλημένο να ανοίξουν ανθρωπιστικοί διάδρομοι και, εφόσον αυτό είναι απαραίτητο, να υπάρξει και μία «ανθρωπιστική παύση», έτσι ώστε να μπορέσουν οι άμαχοι να προστατευθούν, να φτάσουν οι απαραίτητες προμήθειες σε αυτούς οι οποίοι σήμερα συνθλίβονται μέσα στις μυλόπετρες αυτής της σύγκρουσης και να μπορέσουμε να προστατεύσουμε όσο το δυνατόν περισσότερες ανθρώπινες ζωές. Δεν θα κουραστώ να το λέω, η Χαμάς είναι μία τρομοκρατική οργάνωση και δεν εκφράζει τα δίκαια αιτήματα του παλαιστινιακού λαού. Τρίτο σημείο: υποχρέωσή μας είναι να εξασφαλίσουμε να μην επεκταθεί αυτή η σύγκρουση, έτσι ώστε να πάρει ανεξέλεγκτες διαστάσεις και να επηρεάσει τη Μέση Ανατολή. Τέταρτο σημείο: η Ελλάδα παραμένει σταθερά προσηλωμένη σε μία λύση δύο κρατών για να αντιμετωπιστεί το παλαιστινιακό πρόβλημα. Μόνο, τελικά, μία πολιτική λύση θα μπορέσει να δημιουργήσει συνθήκες μακροπρόθεσμης ειρήνης στην ευρύτερη περιοχή. Θα έχω μάλιστα, σήμερα το απόγευμα, την ευκαιρία να μιλήσω τηλεφωνικά με τον Πρόεδρο Abbas και να του μεταφέρω τις πάγιες θέσεις της ελληνικής εξωτερικής πολιτικής. Τώρα, εκτός από τα ζητήματα της Μέσης Ανατολής θα μάς απασχολήσει στην αρχή της συνεδρίασής μας και η αναθεώρηση του προϋπολογισμού της Ευρωπαϊκής Ένωσης, του Πολυετούς Δημοσιονομικού Πλαισίου. Η Ελλάδα προσέρχεται σε αυτή τη συζήτηση με αποκρυσταλλωμένες τις θέσεις της, οι οποίες συντονίζονται απόλυτα με την πρόταση της Ευρωπαϊκής Επιτροπής. Είμαστε απολύτως θετικοί στο να εκταμιευθούν 50 δισεκατομμύρια για τη στήριξη της Ουκρανίας, αλλά ταυτόχρονα ζητάμε μετ’ επιτάσεως να αυξηθούν οι πόροι για τη μετανάστευση. Η Ελλάδα είναι χώρα πρώτης υποδοχής και χρειάζεται περισσότερη ευρωπαϊκή στήριξη για να αντιμετωπίσει το μεταναστευτικό πρόβλημα. Αλλά ταυτόχρονα να αυξηθούν και οι πόροι για το Ταμείο Αλληλεγγύης της Ευρωπαϊκής Ένωσης. Η Ελλάδα δοκιμάστηκε από φυσικές καταστροφές φέτος το καλοκαίρι και είναι απολύτως σαφές ότι η Ευρωπαϊκή Ένωση δεν έχει διαθέσει επαρκείς πόρους για να μπορέσει να στηρίξει τις χώρες οι οποίες πλήττονται από την κλιματική κρίση. Γι’ αυτό και θα χρειαστεί μια ενίσχυση του προϋπολογισμού για να χρηματοδοτηθεί αυτό το Ταμείο. Τέλος, θέλω να κάνω μια ξεχωριστή μνεία στη συνεδρίαση των ευρωπαίων κεντρικών τραπεζιτών η οποία έλαβε χώρα στην Ελλάδα. Χθες, είχα την ευκαιρία να μιλήσω στους ευρωπαίους κεντρικούς τραπεζίτες και να παρουσιάσω την πολύ σημαντική πρόοδο την οποία έχει επιτελέσει η Ελλάδα όλα αυτά τα χρόνια. Να μιλήσω για την επενδυτική βαθμίδα την οποία κατακτήσαμε και για το γεγονός ότι από όλους αναγνωρίζεται αυτή η τεράστια προσπάθεια της χώρας να ξεφύγει από τα δύσκολα χρόνια και να γίνει πια ένας πρωταθλητής στην ευρωπαϊκή ανάπτυξη. Η προσπάθεια αυτή δεν είναι προσπάθεια μίας κυβέρνησης μόνο. Είναι μια προσπάθεια συνολική του ελληνικού λαού, έτσι χαιρετίστηκε και από την κα Lagarde. Και αυτό μάς δίνει δύναμη να μπορέσουμε να συνεχίσουμε με ακόμα μεγαλύτερη ταχύτητα τις απαραίτητες μεταρρυθμίσεις, ώστε να συγκλίνουμε ακόμα πιο γρήγορα με την Ευρωπαϊκή Ένωση, να βελτιώσουμε το διαθέσιμο εισόδημα των Ελλήνων πολιτών, έτσι ώστε να μπορούμε όλοι, όλες και όλοι οι Έλληνες να ατενίζουν το μέλλον με περισσότερη αισιοδοξία. "
2023-10-23,32847,https://www.primeminister.gr/2023/10/23/32847,Ενημερωτικό σημείωμα για τη συνάντηση του Πρωθυπουργού Κυριάκου Μητσοτάκη με τον Πρωθυπουργό του Ισραήλ Benjamin Netanyahu | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης συναντήθηκε σήμερα με τον Ισραηλινό ομόλογό του Benjamin Netanyahu στην Ιερουσαλήμ. Κατά τη διάρκεια της συνάντησης, ο Πρωθυπουργός εξέφρασε τον αποτροπιασμό και την οδύνη του για τις τρομοκρατικές επιθέσεις της Χαμάς εναντίον του Ισραήλ. Ο Κυριάκος Μητσοτάκης υπογράμμισε το δικαίωμα του Ισραήλ στην αυτοάμυνα σύμφωνα με το Διεθνές Δίκαιο. Επανέλαβε την ανάγκη προστασίας των αμάχων, της απελευθέρωσης των Ισραηλινών που κρατούνται όμηροι από τη Χαμάς και της αποφυγής μιας ανθρωπιστικής κρίσης. Ακολουθεί ο διάλογος του Πρωθυπουργού με τον κ. Netanyahu κατά την έναρξη της συνάντησής τους (ανεπίσημη μετάφραση από τα αγγλικά): Benjamin Netanyahu: Κύριε Πρωθυπουργέ, καλέ μου φίλε Κυριάκο, χαίρομαι πολύ που σε βλέπω εδώ. Πάντα λέω ότι το καλύτερο πράγμα εκτός από το να στέκεσαι στο πλευρό του Ισραήλ, είναι να βρίσκεσαι στο Ισραήλ. Στο Ισραήλ, όπως κάνεις εσύ. Εκτιμώ την αλληλεγγύη σας, της κυβέρνησής σας και του ελληνικού λαού, αυτή τη σκοτεινή ώρα. Είναι μια μάχη του πολιτισμού ενάντια στη βαρβαρότητα. Είμαστε στη μεριά του πολιτισμού και πρέπει να ενωθούμε όλοι μαζί απέναντι στη Χαμάς, που είναι το Ισλαμικό Κράτος (ISIS). Κυριάκος Μητσοτάκης: Σας ευχαριστώ πολύ, κ. Πρωθυπουργέ, αγαπητέ Bibi. Έρχομαι εδώ όχι μόνο ως σύμμαχος, αλλά ως αληθινός φίλος. Αυτό που συνέβη ήταν πραγματικά φρικτό. Η Ελλάδα από την πρώτη στιγμή υπερασπίστηκε και υποστήριξε το δικαίωμα του Ισραήλ στην αυτοάμυνα, σύμφωνα με το Διεθνές Δίκαιο. Κάναμε μια πολύ σαφή διάκριση μεταξύ της Χαμάς και του παλαιστινιακού λαού. Θα συνεχίσουμε να σας στηρίζουμε και να ελπίζουμε πως ό,τι και αν συμβεί πρέπει να συμβεί χωρίς μεγάλο ανθρωπιστικό κόστος. Μπορείτε να υπολογίζετε στην υποστήριξή μας, τη βοήθειά μας. Benjamin Netanyahu: Σε ευχαριστώ, φίλε μου. Σε ευχαριστώ. "
2023-10-19,32824,https://www.primeminister.gr/2023/10/19/32824,Δηλώσεις της Προέδρου της Δημοκρατίας Κατερίνας Σακελλαροπούλου και του Πρωθυπουργού Κυριάκου Μητσοτάκη κατά την έναρξη της συνάντησής τους στο Προεδρικό Μέγαρο | Ο Πρωθυπουργός της Ελληνικής Δημοκρατίας,"Κυριάκος Μητσοτάκης: Τώρα που τέλειωσε και ο εκλογικός κύκλος, κυρία Πρόεδρε, η προσοχή μας πάλι στρέφεται στην τρέχουσα επικαιρότητα, τη διεθνή και την εγχώρια. Δεν χρειάζεται να σας πω πόσο ανησυχούμε για τις εξελίξεις στη Μέση Ανατολή και δυστυχώς γι’ αυτήν την κλιμάκωση της σύγκρουσης, η οποία έχει ως πρώτα θύματα αμάχους. Αμάχους και από τις δύο πλευρές, μετά την φρικιαστική, δολοφονική επίθεση εντός του Ισραήλ από τη Χαμάς. Δυστυχώς έχουμε και την σημαντική απώλεια ζωών στη Λωρίδα της Γάζας, γι’ αυτό και σε όλες τις διεθνείς επαφές μου έχω τονίσει αφενός το δικαίωμα του Ισραήλ στην αυτοάμυνα, αφετέρου την ανάγκη αυτό να γίνει με απόλυτο σεβασμό στους κανόνες του διεθνούς δικαίου και με απόλυτο σεβασμό στην προστασία της ανθρώπινης ζωής στη Λωρίδα της Γάζας. Είναι εξαιρετικά σημαντικό να αποκατασταθεί η ανθρωπιστική βοήθεια προς τη Γάζα από την Αίγυπτο και οι ευρωπαϊκές χώρες εργάζονται προς αυτή την κατεύθυνση και υποστηρίζουν αυτή την πολιτική. Θα έχω την ευκαιρία να βρεθώ σε δύο ημέρες, το Σάββατο, στο Κάιρο σε μια μεγάλη, πολυμερή διάσκεψη, την οποία συγκαλεί η Αίγυπτος με αντικείμενο το Παλαιστινιακό ζήτημα, για να μεταφέρω και εκεί τις απόψεις της Ελλάδος. Η Ελλάδα είναι μια χώρα που έχει διεκδικήσει και κερδίσει τον ρόλο της ως πυλώνας σταθερότητας στην περιοχή. Είμαστε συνομιλητές όλων των κυβερνήσεων, τιμούμε τις στρατηγικές μας συμμαχίες, από την άλλη είμαστε αξιόπιστοι συνομιλητές και προφανώς είμαστε η πρώτη χώρα η οποία επιθυμεί την αποκλιμάκωση της έντασης, διότι, προφανώς, αυτή θα έχει πρωτίστως επιπτώσεις στη λεκάνη της ανατολικής Μεσογείου. Από εκεί και πέρα, στα εγχώρια ζητήματα, η κυβέρνηση εξακολουθεί και επιμένει στη μεταρρυθμιστική της ατζέντα. Εχθές είχαμε ένα υπουργικό συμβούλιο με πολύ σημαντικές παρεμβάσεις, σε πολλά διαφορετικά μέτωπα, λύνοντας εκκρεμότητες που έρχονται από το παρελθόν, αλλά αντιμετωπίζοντας και καινούργιες προκλήσεις, δίνοντας πάντα έμφαση στη βελτίωση της λειτουργίας του κράτους και στην τόνωση της αναπτυξιακής δυναμικής. Τέλος, θα ήθελα να σας ενημερώσω για μια σημαντική πρωτοβουλία την οποία είχαμε την ευκαιρία να εξαγγείλουμε σήμερα, γιατί γνωρίζω και το προσωπικό σας ενδιαφέρον για το ζήτημα αυτό. Ανακοινώσαμε μια επιτροπή τεχνητής νοημοσύνης με πρόεδρο τον διακεκριμένο καθηγητή Κωνσταντίνο Δασκαλάκη, η οποία θα συμβουλεύει την κυβέρνηση στο ανώτατο επίπεδο για τη στρατηγική της χώρας στον τομέα της τεχνητής νοημοσύνης. Η τεχνητή νοημοσύνη ανοίγει καινούργιους ορίζοντες, τους οποίους δεν μπορούσαμε καν να φανταστούμε. Δημιουργεί, όμως, ταυτόχρονα, και μια σειρά από απειλές, τις οποίες πρέπει να διαχειριστούμε. Και επιβάλλεται η χώρα μας να έχει μια εθνική στρατηγική στον τομέα αυτό, είτε μιλάμε για το ρυθμιστικό πλαίσιο, το οποίο σίγουρα θα διαμορφωθεί σε επίπεδο Ευρωπαϊκής Ένωσης, είτε μιλάμε για τον τρόπο με τον οποίον θα αξιοποιήσουμε το εξαιρετικά σημαντικό ανθρώπινο δυναμικό, το ελληνικό ανθρώπινο δυναμικό που δραστηριοποιείται σε αυτόν τον χώρο. Γιατί πρέπει να σας πω ότι σε μια πρόσφατη έρευνα, την οποία είδα, οι Έλληνες επιστήμονες υπερεκπροσωπούνται παγκόσμια στον τομέα της τεχνητής νοημοσύνης.
Νομίζω ότι θα έχετε κι εσείς την ευκαιρία να ενημερωθείτε πιο λεπτομερώς για τη δουλειά που θα κάνει αυτή η επιτροπή και προφανώς για τα πορίσματά της. Κατερίνα Σακελλαροπούλου: Θα ήθελα και εγώ με αυτή την αφορμή να ξεκινήσω συγχαίροντας δημόσια όλους όσους εξελέγησαν στις αυτοδιοικητικές εκλογές, αλλά και όλους όσους μετείχαν για τον αγώνα που έδωσαν. Τώρα είναι η ώρα για πολλή δουλειά από όλους στην αυτοδιοίκηση, σε συνεργασία πάντα με την κεντρική διοίκηση, με την κυβέρνηση, για να γίνει σχεδιασμός για το μέλλον, όσο γίνεται καλύτερα, σε όλες τις περιοχές που έχουν ανάγκη, και φυσικά σε εκείνες που επλήγησαν, κυρίως στη Θράκη και τη Θεσσαλία. Τώρα, στα εξωτερικά θέματα, μετά τη μεγάλη κρίση που συνεχίζεται δυστυχώς στην Ουκρανία, είχαμε την ανάφλεξη στη Μέση Ανατολή, η οποία είναι ιδιαίτερα ανησυχητική. Η κατάσταση είναι σχετικά πρόσφατη και καμία προοπτική θετικής εξέλιξης δεν βλέπουμε αυτή τη στιγμή. Το ανθρωπιστικό κομμάτι προηγείται, καμία διάκριση δεν πρέπει να γίνεται με βάση τη θρησκεία ή την ιδεολογία, η ανθρώπινη αξία και η ανθρώπινη ζωή είναι πάνω από όλα. Αντιλαμβάνομαι όλα αυτά στα οποία αναφερθήκατε, για τις πολύ καλές σχέσεις και την επιρροή που έχει η χώρα μας και τον ρόλο που μπορεί να διαδραματίσει σε οποιαδήποτε ειρηνευτική προσπάθεια, αυτό είναι το πιο σημαντικό. Εύχομαι το καλύτερο, μακάρι το συντομότερο να υπάρξει ειρήνη στην περιοχή, ώστε όλοι να μπορέσουν να ζουν αξιοπρεπώς. Μακάρι, γιατί αυτή τη στιγμή τα πράγματα είναι όντως πολύ ανησυχητικά και δύσκολα. Χαίρομαι για την πρωτοβουλία που αναφέρατε για την τεχνητή νοημοσύνη. Είναι μια μεγάλη κατάκτηση του ανθρώπου και βλέπουμε τη μεγάλη προσφορά, ταυτόχρονα όμως και τους κινδύνους, που μπορεί να δημιουργήσει για την ανθρώπινη αξία, ακόμη και για τη δημοκρατία. Είναι πάρα πολλά τα θέματα, επομένως είναι πολύ καλό να τα παρακολουθεί η χώρα μας στον καλύτερο βαθμό που μπορεί. Ο κύριος Δασκαλάκης, αλλά και οι άλλοι επιστήμονες που πρόχειρα είδα, είναι πολύ σημαντικοί. Σημαντικό είναι επίσης να υπάρξει το συντομότερο ένα θεσμικό πλαίσιο. Ήδη γίνονται προσπάθειες στην Ευρωπαϊκή Ένωση, ώστε να ελέγχονται οι παρενέργειες και να αξιοποιηθούν κατά τον καλύτερο τρόπο τα θετικά. Ας ευχηθούμε το καλύτερο. "
2023-10-19,32817,https://www.primeminister.gr/2023/10/19/32817,Ανακοίνωση – Γραφείο Τύπου Πρωθυπουργού | Ο Πρωθυπουργός της Ελληνικής Δημοκρατίας,"Με απόφαση του Πρωθυπουργού Κυριάκου Μητσοτάκη συγκροτείται Συμβουλευτική Επιτροπή Υψηλού Επιπέδου για την Τεχνητή Νοημοσύνη (ΤΝ). Ο εκθετικός ρυθμός εξέλιξης της Τεχνητής Νοημοσύνης, καθιστά απαραίτητη τη σύσταση Συμβουλευτικής Επιτροπής υπό τον Πρωθυπουργό, με κύριο αντικείμενο την προετοιμασία της χώρας μπροστά στις εξελίξεις που οι κάθε είδους εφαρμογές της εν λόγω τεχνολογίας θα φέρουν, στην κατεύθυνση της συμμετοχικής ανθεκτικότητας, της ανταγωνιστικότητας, της βιώσιμης ανάπτυξης και ευημερίας. Η Επιτροπή θα παρέχει τεκμηριωμένες συμβουλές και προτάσεις για το πώς η Ελλάδα μπορεί να αξιοποιήσει τις πολλαπλές δυνατότητες και ευκαιρίες που προκύπτουν από τη χρήση της ΤΝ, αλλά και το πώς μπορεί να εφαρμόσει ένα συνεκτικό πλαίσιο προστασίας από τις πιθανές προκλήσεις και αναπροσαρμογές, τις ανισότητες και τους κινδύνους που ελλοχεύουν. Πιο συγκεκριμένα, η Επιτροπή θα διατυπώνει συστάσεις πολιτικής και θα χαράσσει κατευθυντήριες γραμμές για τη μακροπρόθεσμη διαμόρφωση εθνικής στρατηγικής για την ΤΝ, με εστίαση στα πεδία σημασίας για την Ελλάδα: στην οικονομία και την κοινωνία, στη βελτίωση της παραγωγικότητας, στην αύξηση της καινοτομίας, την ενίσχυση υποδομών, τη διαχείριση των επιπτώσεων της κλιματικής κρίσης, την υποστήριξη του ανθρώπινου δυναμικού και της κοινωνικής συνοχής, τη δημιουργία ποιοτικών θέσεων εργασίας, την προάσπιση της εθνικής ψηφιακής κυριαρχίας και τη βελτίωση της λειτουργίας του Δημοσίου. Επιπλέον, η Επιτροπή θα έχει ως στόχο να προσδιορίσει τους τομείς όπου η Ελλάδα έχει ανταγωνιστικό πλεονέκτημα και μπορεί να τεθεί στην πρωτοπορία του διεθνούς διαλόγου σχετικά με τη χρήση της ΤΝ και να υποδείξει τρόπους, ώστε να συνδυαστεί δημιουργικά η εφαρμογή των ηθικών και ρυθμιστικών κανόνων με την προώθηση της καινοτομίας, από τον δημόσιο και από τον ιδιωτικό τομέα και θα συνεισφέρει τις εθνικές θέσεις στον ευρωπαϊκό διάλογο για το ρυθμιστικό πλαίσιο της ΤΝ. Τέλος, θα καταγράφει τις δυναμικές τάσεις και θα διερευνά τις μελλοντικές προοπτικές της εν λόγω τεχνολογίας . Η λειτουργία της Επιτροπής είναι αμισθί. Επίσης, την υποστήριξη του έργου της Επιτροπής αναλαμβάνει δίχως αμοιβή, η εταιρεία παροχής υπηρεσιών Accenture που διαθέτει υψηλό επίπεδο παροχής ψηφιακών υπηρεσιών και εξειδίκευσης στην ΤΝ. Τα μέλη της Επιτροπής είναι: Δασκαλάκης Κωνσταντίνος Καθηγητής της Επιστήμης των Υπολογιστών στο ΜΙΤ, ο οποίος και αναλαμβάνει επικεφαλής της Επιτροπής. Δρακόπουλος Κίμωνας Επίκουρος Καθηγητής στην Επιστήμη των Δεδομένων και Λειτουργιών στο Πανεπιστήμιο της Ν. Καλιφόρνια Καρκαλέτσης Ευάγγελος Διευθυντής Έρευνας στο Ινστιτούτο Πληροφορικής και Τηλεπικοινωνιών του ΕΚΕΦΕ “Δημόκριτος” Κιντή Βασιλική (Βάσω) Καθηγήτρια Φιλοσοφίας της Επιστήμης και Αναλυτικής Φιλοσοφίας στο τμήμα Ιστορίας και Φιλοσοφίας της Επιστήμης του ΕΚΠΑ Παγουλάτος Γεώργιος Μόνιμος Αντιπρόσωπος της Ελλάδας στον ΟΟΣΑ Παναγοπούλου Φερενίκη Επίκουρη Καθηγήτρια Συνταγματικού Δικαίου, Δικαίου Προστασίας Δεδομένων και Βιοηθικής στο Πάντειο Πανεπιστήμιο και Διευθύντρια του Ευρωπαϊκού Εργαστηρίου Βιοηθικής, Τεχνοηθικής και Δικαίου του Παντείου Πανεπιστημίου Πήτας Ιωάννης Καθηγητής του Τμήματος Πληροφορικής στο ΑΠΘ και Πρόεδρος της Διεθνούς Ακαδημίας Διδακτορικών Σπουδών στην Τεχνητή Νοημοσύνη Σελλής Τιμολέων (Τίμος) Διευθυντής της Ερευνητικής Μονάδας «Αρχιμήδης» του Ερ. Κέντρου «Αθηνά» Σταυρόπουλος Ανδρέας Αντιπρόερδος του Endeavor Greece – Εταίρος στην Threshold (πρώην DFJ) Ventures – Μέλος ΔΣ του ΤΑΙΠΕΔ Τασιούλας Ιωάννης (John) Καθηγητής Ηθικής και Νομικής Φιλοσοφίας στο Τμήμα Φιλοσοφίας του Πανεπιστξμίου της Οξφόρδης Τσέκερης Χαράλαμπος Αντιπρόεδρος της Εθνικής Επιτροπής Βιοηθικής & Τεχνοηθικής. Δήλωση του Πρωθυπουργού Κυριάκου Μητσοτάκη για τη συγκρότηση της Επιτροπής: «Όπως είχα αναφέρει στις προγραμματικές δηλώσεις, η κυβέρνηση θα ασχοληθεί ενεργά με τις μεγάλες προκλήσεις που αφορούν στην Τεχνητή Νοημοσύνη και είναι ήδη παρούσες. Δεν αφορούν το μέλλον αλλά το παρόν. Κράτος και πολίτες οφείλουμε να οργανώσουμε την υποδοχή της πριν η τεχνητή νοημοσύνη καταστεί καθημερινή πραγματικότητα ερήμην μας. Για τον σκοπό αυτό προχωράμε σήμερα στη σύσταση συμβουλευτικής επιτροπής για την Τεχνητή Νοημοσύνη στο γραφείο μου, με τη συμμετοχή διακεκριμένων επιστημόνων από διαφορετικά πεδία ενασχόλησης με την Τεχνητή Νοημοσύνη. Η Ελλάδα διαθέτει ικανούς ερευνητές σε όλα τα πεδία έρευνας που σχετίζονται με την εξέλιξη της μεγαλύτερης τεχνολογικής επανάστασης στην ιστορία της ανθρωπότητας και μπορεί να συμμετέχει ισότιμα στον διεθνή διάλογο». Ο επικεφαλής της Επιτροπής κ. Δασκαλάκης δήλωσε σχετικά με την Επιτροπή και το έργο της: «Αποδέχτηκα την τιμητική πρόταση του Πρωθυπουργού κ. Μητσοτάκη να αναλάβω Επικεφαλής της Συμβουλευτικής Επιτροπής για την Τεχνητή Νοημοσύνη και να συνεργαστώ με μία εξαιρετική ομάδα διακεκριμένων επιστημόνων που απαρτίζουν την Επιτροπή. Έργο μας θα είναι να διατυπώσουμε προτάσεις πολιτικής που θα αναδεικνύουν τα οφέλη της Τεχνητής Νοημοσύνης για την Κοινωνία, την Οικονομία, την Επιστήμη και τον Ανθρωπο και παράλληλα θα εντοπίζουν τις προκλήσεις και θα αντιμετωπίζουν τους πιθανούς κινδύνους. Επίσης, θα εργαστούμε συντεταγμένα, ώστε η Ελλάδα να αποτελέσει μέλος των διεθνών πρωτοβουλιών για την Τεχνητή Νοημοσύνη που αναπτύσσονται στο πλαίσιο των Διεθνών Οργανισμών που η χώρα μας συμμετέχει και να καταστεί συμμέτοχος του παγκόσμιου διαλόγου για την εξέλιξη της Τεχνητής Νοημοσύνης. Η παρουσία ελλήνων ερευνητών και επιστημόνων υψηλού επιπέδου εντός και εκτός Ελλάδος συνιστά μία σημαντική παρακαταθήκη που θα μας βοηθήσει στο ενδιαφέρον έργο που έχουμε μπροστά μας». Βιογραφικά σημειώματα εδώ. "
2023-10-16,32780,https://www.primeminister.gr/2023/10/16/32780,Δήλωση του Πρωθυπουργού Κυριάκου Μητσοτάκη κατά την άφιξή του στη Σύνοδο Κορυφής της Διαδικασίας του Βερολίνου στα Τίρανα | Ο Πρωθυπουργός της Ελληνικής Δημοκρατίας,"Η Ελλάδα στηρίζει σταθερά και αταλάντευτα την ενταξιακή προοπτική των Δυτικών Βαλκανίων. Είμαστε σταθεροί υπέρμαχοι της ανάγκης οι χώρες των Δυτικών Βαλκανίων να ενταχθούν στην ευρωπαϊκή οικογένεια, αναγνωρίζουμε όμως, ταυτόχρονα, ότι ο δρόμος αυτός είναι ένας δρόμος δύσκολος, ο οποίος απαιτεί από τις χώρες των Δυτικών Βαλκανίων σημαντικές προσαρμογές στο ευρωπαϊκό κεκτημένο. Και βέβαια, η μία αρχή η οποία είναι αδιαπραγμάτευτη για την Ευρωπαϊκή Ένωση, αλλά και για την Ελλάδα, είναι ο σεβασμός του κράτους δικαίου. Ένας σεβασμός, ο οποίος πρέπει να εκδηλώνεται σε όλες τις εκφάνσεις της λειτουργίας του οργανωμένου κράτους όλων των χωρών των Δυτικών Βαλκανίων. Δυστυχώς, τους τελευταίους μήνες, στο ζήτημα αυτό η φίλη Αλβανία έχει κάνει σημαντικές υποχωρήσεις και αναφέρομαι συγκεκριμένα στην περίπτωση του εκλεγμένου Δημάρχου της Χειμάρρας, του Φρέντι Μπελέρη, ο οποίος παραμένει εδώ και πέντε μήνες προφυλακισμένος. Θέλω να τονίσω τον σεβασμό μου στην ανεξαρτησία της αλβανικής Δικαιοσύνης και ουδεμία διάθεση παρέμβασης έχω στον τρόπο με τον οποίον λειτουργεί. Όμως, θέλω να τονίσω, με κατηγορηματικό τρόπο, ότι ο Φρέντι Μπελέρης έχει δικαίωμα έστω και προφυλακισμένος να ορκιστεί Δήμαρχος Χειμάρρας. Είναι ένα δικαίωμα αναφαίρετο, το οποίο απορρέει από την αλβανική συνταγματική τάξη, ένα δικαίωμα, εξάλλου, το οποίο είναι απολύτως συμβατό με τους ευρωπαϊκούς κανόνες του κράτους δικαίου. Και είναι πολύ σημαντικό ο κ. Μπελέρης να ορκιστεί Δήμαρχος Χειμάρρας, έτσι ώστε να φύγει αυτή η σημαντική σκιά, η οποία αυτή τη στιγμή αναμφισβήτητα επηρεάζει τις ελληνοαλβανικές σχέσεις. Θα επαναλάβω, και από εδώ, ότι η επίλυση αυτού του θέματος είναι αναγκαία προϋπόθεση προκειμένου η Ελλάδα να κάνει κι αυτή το επόμενο βήμα και να συμφωνήσει στην εκκίνηση της διαδικασίας των διαπραγματεύσεων της Αλβανίας με την Ευρωπαϊκή Ένωση. Ελπίζω κι εύχομαι το πρόβλημα αυτό να μπορέσει να επιλυθεί σε πνεύμα συνεργασίας και καλής διάθεσης, χωρίς να σκιάζει περαιτέρω τις σχέσεις μεταξύ των δύο κρατών. Δημοσιογράφος (στα αγγλικά): Κύριε Πρωθυπουργέ, θα συζητήσετε το ζήτημα Μπελέρη με τον Πρωθυπουργό Edi Rama; Κυριάκος Μητσοτάκης (σε ανεπίσημη μετάφραση από τα αγγλικά): Ναι, θα συζητήσω το ζήτημα του Φρέντι Μπελέρη με τον Πρωθυπουργό Rama. Η θέση μας σχετικά με το θέμα αυτό είναι πολύ ξεκάθαρη: δεν έχω καμία πρόθεση, ούτε είναι δουλειά μου, να παρέμβω στις διαδικασίες της ανεξάρτητης αλβανικής Δικαιοσύνης. Ωστόσο, ο Φρέντι Μπελέρης έχει το δικαίωμα να ορκιστεί, ακόμη και αν παραμένει προφυλακισμένος. Θα το καταστήσω αυτό απολύτως σαφές στον Edi Rama και ελπίζω ότι θα μπορέσουμε να επιλύσουμε το ζήτημα αυτό με θετική διάθεση. "
2023-10-13,32763,https://www.primeminister.gr/2023/10/13/32763,"Ενημερωτικό σημείωμα για τη συνάντηση του Πρωθυπουργού Κυριάκου Μητσοτάκη με τον Πρωθυπουργό της Δημοκρατίας της Κορέας, Han Duck-soo | Ο Πρωθυπουργός της Ελληνικής Δημοκρατίας","Ο Πρωθυπουργός Κυριάκος Μητσοτάκης συναντήθηκε το μεσημέρι στο Μέγαρο Μαξίμου με τον Πρωθυπουργό της Δημοκρατίας της Κορέας, Han Duck-soo, ο οποίος πραγματοποιεί επίσημη επίσκεψη στην Ελλάδα. Ακολούθησαν συνομιλίες των διευρυμένων αντιπροσωπειών. Κατά τη διάρκεια των επαφών επιβεβαιώθηκε το άριστο επίπεδο των διμερών σχέσεων, ενώ συζητήθηκαν περιφερειακά και διεθνή ζητήματα. Ελλάδα και Κορέα είναι δύο ναυτικές χώρες που μοιράζονται κοινές αξίες, όπως η προσήλωση στο Διεθνές Δίκαιο και το Δίκαιο της Θάλασσας. Συζητήθηκε ακόμα η προοπτική ενίσχυσης και εμβάθυνσης της διμερούς οικονομικής συνεργασίας, σε συνέχεια της συνάντησης που είχε ο Κυριάκος Μητσοτάκης στη Νέα Υόρκη με τον Πρόεδρο της Δημοκρατίας της Κορέας Yoon Suk Yeol, της πρόσφατης επίσκεψης του Υφυπουργού Εξωτερικών, Κώστα Φραγκογιάννη, στη Σεούλ και της πρόσφατης επίσκεψης στην Ελλάδα αντιπροσωπείας κορεατικών επιχειρήσεων και της συνάντησής τους με τον Πρωθυπουργό. Ο Κυριάκος Μητσοτάκης αναφέρθηκε στις προοπτικές της ελληνικής οικονομίας, μετά και την ανάκτηση της επενδυτικής βαθμίδας, και στις επενδυτικές ευκαιρίες που παρουσιάζονται στην Ελλάδα, ιδιαίτερα στους τομείς της καθαρής ενέργειας, της ψηφιακής οικονομίας και της τεχνολογίας. Υπογράμμισε ιδιαίτερα τη θέση της Ελλάδας ως γέφυρας της Ευρώπης με την Ασία και την Αφρική και ως πύλης, οικονομικής, εμπορικής και ενεργειακής, προς την ευρωπαϊκή αγορά. Νωρίτερα, υπογράφηκε Μνημόνιο Συνεργασίας Υπουργείων Εξωτερικών για τη διεξαγωγή τακτικών πολιτικών διαβουλεύσεων ανώτατων αξιωματούχων. Κατά την έναρξη της συνάντησής τους, οι δύο ηγέτες έκαναν τις ακόλουθες δηλώσεις (ανεπίσημη μετάφραση από τα αγγλικά): Κυριάκος Μητσοτάκης: Κύριε Πρωθυπουργέ, με μεγάλη χαρά σας καλωσορίζω στην Αθήνα και σας ευχαριστώ γι’ αυτή την επίσημη επίσκεψη. Άλλωστε, οι δεσμοί μεταξύ των δύο χωρών μας πηγαίνουν πολλές δεκαετίες πίσω, όταν οι Έλληνες αγωνίστηκαν στο πλευρό του δικού σας λαού για την ελευθερία της χώρας σας. Ένας δύσκολος πόλεμος στην Κορεατική Χερσόνησο. Πολλά έχουν συμβεί έκτοτε. Τρέφουμε μεγάλο θαυμασμό για την οικονομική πρόοδο που έχει σημειώσει η Κορέα τις τελευταίες δεκαετίες. Θα ήθελα να αξιοποιήσω την ευκαιρία αυτής της επίσκεψης για να ενισχύσουμε περαιτέρω τους οικονομικούς μας δεσμούς. Οι Έλληνες πλοιοκτήτες είναι ίσως οι μεγαλύτεροι πελάτες των ναυπηγείων σας, αλλά υπάρχουν πολλά που μπορούμε να κάνουμε ακόμη όσον αφορά στη συνεργασία σε θέματα που αφορούν το εμπόριο, την τεχνολογία, την καθαρή τεχνολογία. Προσβλέπω στη συνάντησή μας και ελπίζω ότι θα έχουμε την ευκαιρία να θέσουμε τις σχέσεις μας σε ακόμη καλύτερες βάσεις. Και πάλι, λοιπόν, καλώς ήρθατε. Han Duck-soo: Σας ευχαριστώ, κ. Πρωθυπουργέ. Πρώτα απ’ όλα, θα ήθελα να σας μεταφέρω τα συγχαρητήριά μας για τη νίκη σας στις εκλογές. Θα θέλαμε επίσης να σας συγχαρούμε για τις ηγετικές σας ικανότητες όσον αφορά στη μετατροπή της ελληνικής οικονομίας στην ταχύτερα αναπτυσσόμενη στην Ευρώπη. Σχεδόν τρεις φορές υψηλότερος ρυθμός ανάπτυξης σε σύγκριση με το μέσο ρυθμό ανάπτυξης της Ευρώπης. Η οικονομία σας βρίσκεται σε μια πραγματικά καλή πορεία και θαυμάζουμε την ηγετική σας ικανότητα να κάνετε τα πράγματα τόσο καλύτερα σε τόσο σύντομο χρονικό διάστημα. Η Ελλάδα και η Κορέα έχουν μια πολύ ξεχωριστή σχέση. Το 1950, πριν από πολλές δεκαετίες, όταν η Κορέα βρισκόταν σε πολύ δύσκολη κατάσταση λόγω του πολέμου και της επιθετικότητας της Βόρειας Κορέας, η Ελλάδα έσπευσε να βοηθήσει, στέλνοντας περισσότερους από 10.000 στρατιώτες και 186 από αυτούς θυσίασαν τη ζωή τους. Χωρίς αυτές τις θυσίες και τη βοήθεια, η Κορέα μπορεί να μην είχε την εξέλιξη που έχει σήμερα. Επομένως, πάντα θα ευχαριστoύμε την Ελληνική Κυβέρνηση και τον ελληνικό λαό. Έχουμε δεσμευτεί να συνεργαζόμαστε με την Ελλάδα, πρώτα απ’ όλα για την προώθηση της ευημερίας και της ελευθερίας μας, αλλά και για τη συμβολή μας στις παγκόσμιες εξελίξεις. "
2023-10-10,32733,https://www.primeminister.gr/2023/10/10/32733,"Δηλώσεις του Πρωθυπουργού Κυριάκου Μητσοτάκη και της Πρωθυπουργού της Εσθονίας, Kaja Kallas μετά τη συνάντησή τους στο Μέγαρο Μαξίμου | Ο Πρωθυπουργός της Ελληνικής Δημοκρατίας","Κυριάκος Μητσοτάκης: Αγαπητή Kaja, σε υποδέχομαι σήμερα στην Αθήνα βέβαιος ότι η επίσκεψή σου σηματοδοτεί τις εξαιρετικές σχέσεις μεταξύ των δύο χωρών μας. Άλλωστε, ως ευρωπαίοι εταίροι και σύμμαχοι στο ΝΑΤΟ Ελλάδα και Εσθονία μοιραζόμαστε κοινές αρχές και αξίες και έχω εξαιρετικές αναμνήσεις από την τελευταία επίσκεψη την οποία έκανα στο Ταλίν και χαίρομαι που ανταποδίδεις τόσο γρήγορα αυτήν την επίσκεψη σήμερα εδώ, στην Αθήνα. Είναι φυσικό, ως σύμμαχοι, να έχουμε κοινή στάση και απέναντι στις διεθνείς προκλήσεις και στα δραματικά γεγονότα στη Μέση Ανατολή. Με την Ευρωπαϊκή Ένωση αλλά και σύσσωμο τον πολιτισμένο κόσμο, οι κυβερνήσεις μας καταδικάζουν την αιματηρή τρομοκρατική επίθεση κατά του Ισραήλ και μαζί φυσικά τις φρικτές σκηνές που είδαμε, τις δολοφονίες, τις απαγωγές πολιτών. Ταυτόχρονα, αναγνωρίζουμε το δικαίωμα της αυτοπροστασίας στους αμυνόμενους, επιδιώκοντας ασφαλώς την αποκατάσταση της ειρήνης, όσο το δυνατόν συντομότερα. Πρόκειται για γεγονότα που όχι μόνο υπονομεύουν μια δίκαιη λύση στην ταραγμένη αυτή περιοχή, παραβιάζοντας την κυριαρχία ενός ανεξάρτητου κράτους, αλλά δυστυχώς -και το γνωρίζουμε καλά αυτό εμείς στη δική μας γειτονιά- πυροδοτούν την ένταση σε ένα ευρύ τόξο του παγκόσμιου χάρτη. Με πολλές και παράλληλες συνέπειες, από τη διατάραξη της διεθνούς ασφάλειας και της οικονομίας μέχρι, δυστυχώς, την αναζωπύρωση του μεταναστευτικού. Η θέση μας, συνεπώς, είναι κατηγορηματική: τα σύνορα δεν μπορούν να παραβιάζονται, η τρομοκρατική δράση δεν μπορεί να μένει χωρίς απάντηση, γιατί σε τέτοιες περιπτώσεις οι ίσες αποστάσεις ευνοούν αντικειμενικά την επιθετικότητα και τον αυταρχισμό, ενώ ο 21ος αιώνας δεν χωρά ούτε άλλες εστίες βίας, ούτε προσχήματα θρησκευτικών ή εθνοτικών διαφορών. Σε ό,τι αφορά τώρα τις διμερείς μας σχέσεις, είχαμε την χαρά να διαπιστώσουμε ακόμα μια φορά τη σημαντική πρόοδο που έχουμε πετύχει στις εμπορικές συναλλαγές, οι οποίες έχουν ακόμα τη δυνατότητα να βελτιωθούν, αλλά και στις ψηφιακές τεχνολογίες. Είναι ένας κρίσιμος μοχλός ανάπτυξης αλλά και κοινωνικής απόδοσης σε όλους τους τομείς, από τις δημόσιες υπηρεσίες και τη λειτουργία του κράτους μέχρι τη σύγχρονη εκπαίδευση, την υγεία, τον πολιτισμό. Η Εσθονία ήταν πρωτοπόρος στα ζητήματα της ηλεκτρονικής διακυβέρνησης και πρέπει να σου πω, αγαπητή Kaja, ότι όταν και εμείς σχεδιάσαμε τη δική μας ψηφιακή επανάσταση, η οποία έχει ήδη αποδώσει σημαντικούς καρπούς, χρησιμοποιήσαμε την Εσθονία ως χώρα – μοντέλο. Και είμαι βέβαιος ότι θα μας δοθεί η δυνατότητα να συνεργαστούμε ακόμα περισσότερο για να αντιμετωπίσουμε νέες προκλήσεις, όπως η τεχνητή νοημοσύνη και η ανάγκη ενός ευρωπαϊκού κανονιστικού πλαισίου που θα διέπει την δράση των εταιρειών που κινούνται σε αυτόν τον χώρο. Βέβαια με την Kaja συζητήσαμε και τις ευρύτερες περιφερειακές εξελίξεις, με βάση την προσήλωση και των δύο χωρών μας στον σεβασμό του Διεθνούς Δικαίου, του Δικαίου της Θάλασσας, στην απόρριψη κάθε μορφής αναθεωρητισμού. Γι’ αυτό και θέση στην ατζέντα μας είχαν τόσο ο συνεχιζόμενος πόλεμος στην Ουκρανία όσο και οι ελληνοτουρκικές σχέσεις και φυσικά η διεθνής πληγή του Κυπριακού και της τουρκικής κατοχής. Όσον αφορά τώρα στη ρωσική εισβολή, Αθήνα και Ταλίν, Ταλίν και Αθήνα μένουμε σταθερά δίπλα στην αμυνόμενη Ουκρανία, στο πλαίσιο της Ευρώπης και του ΝΑΤΟ, κάτι το οποίο αποτυπώνεται και στην κοινή δήλωση που συνυπογράψαμε όταν μας επισκέφθηκε εδώ, στην Αθήνα, στα τέλη Αυγούστου ο Πρόεδρος Zelenskyy. Από την πλευρά μου τόνισα, εκτός από τη συνεχιζόμενη υποστήριξη την οποία παρέχουμε στην Ουκρανία, και τον σημαντικό ρόλο ελληνικών λιμανιών, της Αλεξανδρούπολης και της Θεσσαλονίκης, ως εναλλακτικών διαδρομών για τη μεταφορά αγαθών από και προς την Ουκρανία. Ενημέρωσα, βέβαια, και την Εσθονή ομόλογό μου για τις εξελίξεις στην πορεία των ελληνοτουρκικών σχέσεων, σε συνέχεια της συνάντησης που είχα με τον Πρόεδρο Erdoğan, για τον πολιτικό διάλογο, για τα Μέτρα Οικοδόμησης Εμπιστοσύνης, για τη θετική ατζέντα στην οποία προσβλέπω. Αλλά και για την ευθύνη την οποία έχει η Τουρκία, η οποία τυπικά, ως υποψήφια χώρα προς ένταξη στην Ευρώπη, δεσμεύεται από τις αρχές της καλής γειτονίας. Ανταλλάξαμε, τέλος, απόψεις για τη συνεργασία της Ελλάδος και της Εσθονίας στα πλαίσια του ΝΑΤΟ και της Ευρωπαϊκής Ένωσης. Σχετικά με το πρώτο, κοινή μας πεποίθηση είναι ότι, μετά και τις αποφάσεις της τελευταίας Συνόδου Κορυφής στο Βίλνιους, ακρογωνιαίος λίθος της συμμαχίας παραμένει η αλληλεγγύη αλλά και η συνέπεια όλων των κρατών-μελών στις ενιαίες αποφάσεις που πρέπει να μας δεσμεύουν όλους. Ενώ, σε ό,τι αφορά την επικείμενη Σύνοδο του Ευρωπαϊκού Συμβουλίου, συζητήσαμε και θα συζητήσουμε και πιο αναλυτικά στη συνέχεια το υπό διαμόρφωση Πολυετές Δημοσιονομικό Πλαίσιο 2021-2027, το οποίο πρέπει να αναθεωρηθεί, ιδανικά ως το τέλος του χρόνου. Θέμα για το οποίο συμμεριζόμαστε τη θέση ότι η Ευρώπη πρέπει να ισορροπεί ανάμεσα στη δημοσιονομική ευθύνη αλλά και στην ανάγκη για εθνική ευελιξία, ώστε οι χώρες να συγκλίνουν, διατηρώντας όμως και τη συνοχή των κοινωνιών τους. Εξάλλου, η Ελλάδα έχει κάνει πια πολύ σημαντικά βήματα προόδου. Έχει αφήσει πίσω της τις δύσκολες εποχές της κρίσης. Δεν είμαστε πια χώρα πρόβλημα για την Ευρωπαϊκή Ένωση και μπορούμε να αντιμετωπίζουμε αυτή τη συζήτηση με πολύ μεγαλύτερη αυτοπεποίθηση από ό,τι στο παρελθόν. Τέλος, μας απασχόλησε και το μεταναστευτικό, ως μία κοινή πρόκληση αλλά και ως μία, δυστυχώς, ιδιαίτερη απειλή στη σκιά μάλιστα της νέας κρίσης στη Μέση Ανατολή, στην οποία αναφέρθηκα και στην αρχή. Έχω πολλές φορές την ευκαιρία να ενημερώσω τους ομολόγους μου για τον ρόλο της Ελλάδος ως μίας χώρας πρώτης γραμμής, η οποία φιλοξενεί μετανάστες, από εμπόλεμες περιοχές, και μία χώρα που δεν αποκλείεται να κληθεί να δεχθεί νέες πιέσεις στα σύνορά της. Το μεταναστευτικό έχει καταστεί κορυφαία ευρωπαϊκή προτεραιότητα. Ναι, γίνονται σημαντικά βήματα, η ολοκλήρωση των διαπραγματεύσεων για το Σύμφωνο Μετανάστευσης και Ασύλου είναι ένα βήμα στη σωστή κατεύθυνση. Αλλά θέλω να αποδώσω ξεχωριστή σημασία στη στήριξη την οποία παρείχε και η Εσθονία στην πάγια ελληνική θέση ότι το ευρωπαϊκό μεταναστευτικό πρόβλημα δεν μπορεί να λυθεί εάν δεν αντιμετωπίσουμε πρώτα και πάνω από όλα την εξωτερική του διάσταση, αν δεν φυλάμε αποτελεσματικά τα σύνορά μας. Δεν μπορούμε να επιτρέπουμε στους διακινητές να καθορίζουν ποιοι μπαίνουν στην Ευρωπαϊκή Ένωση, αυτό πρέπει να αποτελεί αρμοδιότητα της Ευρώπης και των κρατών-μελών. Αλλά, ταυτόχρονα, πρέπει να ισορροπούμε μεταξύ μιας αυστηρής αλλά δίκαιης πολιτικής φύλαξης των συνόρων και της ανάγκης να δίνουμε νόμιμους διαύλους οργανωμένης μετανάστευσης σε αυτούς που μπορούν και πρέπει να έρθουν στην Ευρώπη, αλλά με τους δικούς μας όρους, όχι με τους όρους των διακινητών. Οπότε κλείνω ευχαριστώντας την Kaja για την επίσκεψή της. Νομίζω ότι σήμερα επιβεβαιώσαμε εμφατικά ότι τα 101 χρόνια που κλείνουν από την έναρξη των διπλωματικών μας σχέσεων, ένα πράγμα δηλώνουν μόνο: ότι οι άριστες σχέσεις των χωρών μας δεν έρχονται μόνο από μακριά αλλά πηγαίνουν ακόμα πιο μακριά. Kaja, και πάλι, καλωσήρθες στην Αθήνα. Kaja Kallas (ανεπίσημη μετάφραση από τα αγγλικά): Επιτρέψτε μου να ξεκινήσω καταδικάζοντας τις επιθέσεις εναντίον του Ισραήλ και εκφράζοντας τα ειλικρινή μου συλλυπητήρια στις οικογένειες και τους οικείους των θυμάτων. Η Εσθονία στέκεται στο πλευρό του Ισραήλ. Αγαπητέ Κυριάκο, είναι μεγάλη μου χαρά να βρίσκομαι σήμερα εδώ, στην Αθήνα. Η Εσθονία και η Ελλάδα μπορεί να βρίσκονται στην σε διαφορετικά άκρα της Ευρώπης -εμείς στο βορρά και εσείς στο νότο- αλλά μοιραζόμαστε ένα κοινό ευρωπαϊκό σπίτι και, επίσης, κοινές αξίες. Ως μικρές χώρες με μεγάλους γείτονες, έχουμε πάρα πολλά κοινά ζητήματα. Διαθέτουμε μεγάλο μέρος του προϋπολογισμού μας για την άμυνα. Έχουμε μεγάλους γείτονες, έχουμε επίσης εκτενή θαλάσσια σύνορα. Είμαστε ισχυροί σύμμαχοι στο ΝΑΤΟ και συνεργαζόμαστε ως καλοί εταίροι στην Ευρωπαϊκή Ένωση. Ένας ακόμη τομέας στον οποίο μπορούμε να κάνουμε περισσότερα από κοινού είναι η ψηφιακή συνεργασία, όπου και οι δύο έχουμε μεγάλες φιλοδοξίες. Για παράδειγμα, όταν ήσασταν στην Εσθονία τον περασμένο Νοέμβριο, μιλήσαμε για την κοινή μας ηλεκτρονική συνταγογράφηση. Χαίρομαι λοιπόν που έχουμε σημειώσει καλή πρόοδο εδώ, ώστε να μπορούμε να είμαστε πολύ αποτελεσματικοί και πολύ γρήγοροι. Και αυτό είναι προς όφελος των πολιτών μας. Bλέπουμε στους δρόμους της Αθήνας και πολλούς Εσθονούς τουρίστες. Αν μπορούν να αγοράζουν και αυτοί τα φάρμακά τους από τα φαρμακεία εδώ χρησιμοποιώντας συνταγές, αυτό είναι προς όφελός τους. Χρειαζόμαστε επίσης συνεχή παγκόσμια και συλλογική δράση για την κλιματική αλλαγή. Δυστυχώς, η Ελλάδα έχει πληγεί από την κλιματική αλλαγή, ιδιαίτερα φέτος. Εκ μέρους της κυβέρνησής μου, αλλά και του λαού της Εσθονίας, εκφράζω τα ειλικρινή μας συλλυπητήρια σε όλους όσοι έχουν πληγεί από αυτές τις τραγωδίες. Η Εσθονία και η Ελλάδα βρίσκονται και οι δύο στα εξωτερικά σύνορα της Ευρωπαϊκής Ένωσης. Η Εσθονία θα συνεχίσει να υποστηρίζει την αστυνομία και τους συνοριοφύλακες της Ελλάδας. Για παράδειγμα, έχουμε βοηθήσει στην ασφάλεια των ελληνικών θαλάσσιων συνόρων μέσω της Frontex εδώ και χρόνια και είμαστε, με βάση το μέγεθός μας, ένας από τους μεγαλύτερους συνεισφέροντες σε αυτές τις προσπάθειες. Η Ελλάδα κέρδισε την ανεξαρτησία της πριν από 200 χρόνια και εμείς ακολουθήσαμε 100 χρόνια αργότερα. Γνωρίζουμε και οι δύο ότι αν θέλεις να έχεις ελευθερία, πρέπει να αγωνιστείς γι’ αυτή, το ίδιο δείχνει και η Ουκρανία σήμερα. Στην Ουκρανία συμβαίνει κάτι απολύτως σαφές: υπάρχει ένας επιτιθέμενος κι ένα θύμα. Γνωρίζουμε από την ιστορία μας ότι το να αγωνίζεσαι για την ελευθερία και να υπερασπίζεσαι την ελευθερία σου δεν συνιστά κλιμάκωση, είναι επιβίωση. Αυτός είναι ο λόγος για τον οποίο πρέπει να συνεχίσουμε να στηρίζουμε την Ουκρανία παντού και με κάθε τρόπο που μπορούμε, συμπεριλαμβανομένης της στρατιωτικής βοήθειας. Η Ουκρανία πρέπει να κερδίσει αυτόν τον πόλεμο. Πρωταρχικός μας στόχος πρέπει να είναι να διασφαλίσουμε ότι η επιθετικότητα θα ηττηθεί. Οποιαδήποτε κατάπαυση κατόπιν διαπραγμάτευσης θα εξυπηρετούσε μόνο τα συμφέροντα του Κρεμλίνου, δίνοντάς του χρόνο για ανασυγκρότηση και για να προετοιμάσει μελλοντικές επιθέσεις. Θα ήθελα επίσης να ευχαριστήσω την Ελλάδα και εσάς προσωπικά κ. Πρωθυπουργέ για την ηγετική σας ικανότητα όσον αφορά στη στήριξη της Ουκρανίας και στην κατανόηση ότι η Ρωσία αποτελεί απειλή για ολόκληρο τον ελεύθερο κόσμο. Η απάντησή μας στην επιθετικότητα στο κατώφλι της ΕΕ πρέπει να είναι ενιαία. Η Ρωσία διεξάγει έναν πόλεμο φθοράς. Δεν υπάρχει γρήγορη νίκη, γι’ αυτό θα πρέπει να έχουμε ένα σχέδιο για μακροχρόνια σύρραξη. Η στρατηγική μας απάντηση πρέπει να είναι να διαμηνύσουμε στη Ρωσία ότι δεν εξαντληθήκαμε και ότι θα σταθούμε δίπλα στην Ουκρανία μέχρι τη νίκη. Και είμαστε έτοιμοι να το κάνουμε για όσο καιρό χρειαστεί. Πρέπει να συνεχίσουμε να αυξάνουμε το τίμημα που καταβάλλεται για την επιθετικότητα. Και να περιορίσουμε τα έσοδα της Ρωσίας, που χρηματοδοτούν την πολεμική της μηχανή. Γι’ αυτό πρέπει να επικεντρωθούμε σε ισχυρότερες κυρώσεις, συμπεριλαμβανομένης της αποτελεσματικής εφαρμογής και του τερματισμού της καταστρατήγησής τους. Δεδομένων των συνεχιζόμενων εγκλημάτων πολέμου και των φρικαλεοτήτων της Ρωσίας σε μεγάλη κλίμακα, πρέπει να στοχεύσουμε σε ένα πλήρες εμπορικό εμπάργκο σε ό,τι αφορά τη Ρωσία. Και πρέπει να περιορίσουμε σημαντικά τη διαμετακομιδή μέσω της Ρωσίας προς τρίτες χώρες. Και έχουμε το 12ο πακέτο κυρώσεων της ΕΕ, που πρέπει να αποφέρει αποτέλεσμα σε αυτό το μέτωπο και σε πολλά άλλα. Πρέπει επίσης να εστιάσουμε στη λογοδοσία. Αυτός είναι ο μόνος τρόπος για να σταματήσει ο κύκλος της ρωσικής επιθετικότητας. Μετά τον Β’ Παγκόσμιο Πόλεμο είχαμε τα δικαστήρια, στο Τόκιο και στη Νυρεμβέργη, αλλά ποτέ δεν υπήρξε δικαστήριο για τη Μόσχα, για τα εγκλήματα που διέπραξαν οι κομμουνιστές. Η Ρωσία έχει αντλήσει όλα τα λάθος συμπεράσματα από αυτό και δεν μπορούμε να ξεχάσουμε τη δική μας άμυνα. Το ΝΑΤΟ βασίζεται στη δική μας άμυνα, συν τη συλλογική άμυνα του ΝΑΤΟ. Και η άμυνα χρειάζεται πραγματικά μια αποφασιστική ενίσχυση. Πρέπει να αυξήσουμε την στρατιωτική μας ετοιμότητα και χρειαζόμαστε αποτρεπτική ικανότητα αρκετά αξιόπιστη ώστε να αποφύγουμε έναν πόλεμο και να σταματήσουμε τον κύκλο των επιθετικών ενεργειών της Ρωσίας. Γι’ αυτό πρέπει να αυξήσουμε τους αμυντικούς μας προϋπολογισμούς. Η Ελλάδα επενδύει πολύ στην άμυνα. Το ίδιο και εμείς, καθώς επενδύουμε πάνω από το 3% του ΑΕΠ μας στην άμυνα. Αλλά δεν το κάνουν όλοι αυτό και πρέπει να μιλήσουμε περισσότερο γι’ αυτό. Πρέπει να καλύψουμε τα υφιστάμενα κενά στις δυνατότητές μας και στα αποθέματά μας, ώστε να είμαστε σε θέση να υπερασπιστούμε τα εδάφη μας, την Ευρώπη αυτή καθ’ εαυτή, αλλά και να αποτρέψουμε τη Ρωσία από τυχόν λανθασμένους υπολογισμούς σε σχέση με την Ευρώπη. Σας ευχαριστώ. "
2023-10-09,32718,https://www.primeminister.gr/2023/10/09/32718,Δηλώσεις του Πρωθυπουργού Κυριάκου Μητσοτάκη στο πλαίσιο των εργασιών της Τριμερούς Συνόδου Κορυφής Ελλάδας – Βουλγαρίας – Ρουμανίας | Ο Πρωθυπουργός της Ελληνικής Δημοκρατίας,"Κυριάκος Μητσοτάκης: Με τους φίλους Πρωθυπουργούς της Βουλγαρίας και της Ρουμανίας, αλλά και με την εξαιρετικά χρήσιμη συμμετοχή του Αντιπροέδρου της Ευρωπαϊκής Επιτροπής και της κυρίας Επιτρόπου, επιβεβαιώσαμε σήμερα τις πραγματικές εξαιρετικές σχέσεις μεταξύ των χωρών μας. Ταυτόχρονα, όμως, συμφωνήσαμε να εμβαθύνουμε τη συνεργασία μας, τόσο σε διμερές ή πολυμερές επίπεδο όσο και στην ευρύτερη περιοχή, και αυτό, άλλωστε, δηλώνει η παρουσία εδώ στο Euxinograd και του Υπουργού Ενέργειας της Μολδαβίας. Τη συνάντησή μας σκιάζει, βεβαίως, η τρομοκρατική επίθεση που δέχθηκε το Ισραήλ στο έδαφός του. Όπως η Ευρώπη και όλος ο πολιτισμένος κόσμος, καταδικάζουμε τις πραγματικά φρικτές εικόνες που είδαμε, με πυρά εναντίον αμάχων, απαγωγές αθώων πολιτών, ακόμα και με περιστατικά σκύλευσης νεκρών. Και ασφαλώς αναγνωρίζουμε το δικαίωμα του Ισραήλ στην αυτοάμυνα. Αυτό το μακελειό πρέπει να τελειώσει το συντομότερο δυνατόν. Αθήνα, Σόφια και Βουκουρέστι αντιμετωπίζουν, άλλωστε, όλα τα καίρια θέματα από θέσεις οι οποίες συγκλίνουν. Και αυτό, μάλιστα, αποτυπώνεται καθαρά και στην κοινή διακήρυξη την οποία μόλις υπογράψαμε, εστιάζοντας, όπως είπε και ο φίλος Πρωθυπουργός της Βουλγαρίας, στη νέα μορφή που μπορεί να πάρει αυτή η τριμερής σύμπλευση και πώς το σχήμα αυτό μπορεί να αξιοποιηθεί εντός της Ευρωπαϊκής Ένωσης αλλά και εντός άλλων διεθνών οργανισμών. Συζητήσαμε, παραδείγματος χάρη, την καθοριστική σημασία που έχει η συνεργασία μας στο πλαίσιο του ΝΑΤΟ. Έργα όπως η αναβάθμιση του αγωγού καυσίμων Ελλάδος – Βουλγαρίας – Ρουμανίας είναι εξαιρετικά κρίσιμα. Όπως ανέφερα και στη Σύνοδο, η Ελλάδα παίζει και φιλοδοξεί να παίξει, έναν κεντρικό ρόλο στην ενεργειακή διασυνδεσιμότητα μεταξύ των χωρών μας. Από πέρσι έχουμε τετραπλασιάσει τις εξαγωγές φυσικού αερίου προς τους βόρειους γείτονές μας. Ο αγωγός «IGB» συμπλήρωσε το πρώτο έτος λειτουργίας του και μάλιστα μεταφέρουμε καύσιμο μέχρι και την Μολδαβία, θωρακίζοντας με αυτό τον τρόπο την ενεργειακή ασφάλεια όλης της Νοτιοανατολικής Ευρώπης. Και σύντομα, μάλιστα, όπως ξέρετε, θα εγκαινιαστεί και η πλωτή μονάδα αποθήκευσης και επαναεριοποίησης της Αλεξανδρούπολης, το γνωστό FSRU. Θα εξακολουθούμε να επενδύουμε στις Ανανεώσιμες Πηγές Ενέργειας και βέβαια θέλουμε να μετατρέψουμε την πατρίδα μας, αλλά και ολόκληρη την ευρύτερη περιοχή, σε ένα κέντρο διεθνών διασυνδέσεων και διακίνησης πράσινης ενέργειας. Με πρώτους σταθμούς, προφανώς, τη Βουλγαρία και τη Ρουμανία, κάτι το οποίο βέβαια απαιτεί, όπως συζητήσαμε, και την ενίσχυση των ηλεκτρικών διασυνδέσεων, που και αυτές έχουν μια ξεχωριστή θέση στο νέο περιφερειακό ενεργειακό όραμα το οποίο αναπτύσσουμε. Με τους ομολόγους μου συμφωνήσαμε, επίσης, ότι η ευρωπαϊκή πορεία των Δυτικών Βαλκανίων και των ανατολικών γειτόνων μπορεί να αποτελέσει μοχλό σταθερότητας στην περιοχή. Θυμίζω, άλλωστε, ότι η Ελλάδα, ως το παλαιότερο κράτος-μέλος της Ένωσης στη Νοτιοανατολική Ευρώπη, υποστηρίζει την ευρωπαϊκή προοπτική των Δυτικών Βαλκανίων εδώ και παραπάνω από είκοσι χρόνια. Από τη Σύνοδο της Θεσσαλονίκης το 2003, από εκεί ξεκίνησε και η διαδρομή των χωρών αυτών προς την ευρωπαϊκή οικογένεια. Θα επαναλάβω, ωστόσο, ότι η συγκεκριμένη διαδρομή, προοπτική, περνά μέσα από την προσαρμογή των υποψήφιων χωρών στο ευρωπαϊκό κεκτημένο, κάτι που σημαίνει, προφανώς, σεβασμό στο Διεθνές Δίκαιο αλλά και απόλυτη τήρηση των κανόνων του κράτους δικαίου. Και σε αυτό, προφανώς, είμαστε και οι τρεις χώρες έτοιμες να συνδράμουμε. Μάς απασχόλησαν πολύ οι μεταφορές, εξου και η παρουσία της αρμόδιας Επιτρόπου, με αιχμή τους κάθετους οδικούς, αλλά κυρίως σιδηροδρομικούς άξονες συνδεδεμένους με στρατηγικά λιμάνια. Και πρέπει να πω ότι χαιρετίζουμε ιδιαίτερα την πρωτοβουλία της Ευρωπαϊκής Ένωσης για τον χάρτη του νέου σιδηροδρομικού εμπορευματικού διαδρόμου Βαλτικής Θάλασσας, Ευξείνου Πόντου και Αιγαίου Πελάγους. Είναι μία μόνο απόδειξη του πώς όταν οι χώρες μας μπορούν να συνεργάζονται για τέτοια μεγάλα έργα υποδομής, μπορούν να διεκδικήσουν τελικά περισσότερους ευρωπαϊκούς πόρους για έργα τα οποία αφορούν την ευρύτερη περιοχή, αλλά τολμώ να πω και τη γεωπολιτική σταθερότητα της Ευρώπης, ευρύτερα. Προσθετικά σε αυτό λειτουργεί ασφαλώς και η πρόσφατη ένταξη της χώρας μας στην «Πρωτοβουλία των Τριών Θαλασσών», οι οποίες βέβαια τώρα πια θα πρέπει να ονομάζονται μάλλον «Τέσσερις Θάλασσες», καθώς πια συμπεριλαμβάνουν και το Αιγαίο. Ανανεώσαμε, επίσης, τη συνάντησή μας. Ελπίζουμε η επόμενη συνάντηση να μπορέσει να λάβει χώρα στην όμορφη και φιλόξενη Αλεξανδρούπολη, μία πόλη η οποία ίσως συμβολίζει ακριβώς τη σημασία την οποία αποδίδουμε σε αυτή τη νέα διασυνδεσιμότητα μεταξύ των τριών χωρών μας. Πάντοτε με τη στήριξη της Ευρωπαϊκής Ένωσης, τα κράτη μας προωθούν ένα υπόδειγμα διακρατικής σύμπλευσης προς όφελος όλων των λαών της περιοχής μας. Ευχαριστώ πάρα πολύ, αγαπητέ Nikolai, για την πολύ όμορφη φιλοξενία σε αυτό το πράγματι θαυμάσιο μέρος. Σε ερώτηση δημοσιογράφου για την ένταξη της Βουλγαρίας και της Ρουμανίας στη ζώνη Σένγκεν, ο Πρωθυπουργός σημείωσε: Κυριάκος Μητσοτάκης: Η Ελλάδα στήριξε και στηρίζει ανεπιφύλακτα την είσοδο της Βουλγαρίας και της Ρουμανίας στη ζώνη του Σένγκεν και αυτό για δύο λόγους: ο πρώτος είναι λόγος αρχής και τήρησης των ευρωπαϊκών κανόνων, χωρίς επιλεκτικές διακρίσεις που άπτονται πολιτικών προτεραιοτήτων συγκεκριμένων κρατών-μελών. Η ευρωπαϊκή μας οικογένεια είναι μία οικογένεια που στηρίζεται σε αρχές, σε διαδικασίες. Τελικός θεματοφύλακας υλοποίησης των προϋποθέσεων της Βουλγαρίας και της Ρουμανίας για την ένταξη στη ζώνη του Σένγκεν είναι η Ευρωπαϊκή Επιτροπή. Όπως είπε και ο κ. Αντιπρόεδρος, η Βουλγαρία και η Ρουμανία έχουν κάνει όλα όσα τους ζητήθηκαν ή κάνουν όλα όσα τους ζητούνται σχετικά με τις τελευταίες μεταρρυθμίσεις τις οποίες η Βουλγαρία υλοποίησε για ζητήματα κράτους δικαίου. Άρα, οποιαδήποτε περαιτέρω καθυστέρηση θα ήταν αδικαιολόγητη. Αλλά βέβαια, η Ελλάδα έχει και ένα ίδιο οικονομικό συμφέρον από την ένταξη της Βουλγαρίας και της Ρουμανίας στη ζώνη του Σένγκεν. Αυτή τη στιγμή εμείς δεν έχουμε χερσαία σύνορα ελεύθερης διακίνησης αγαθών και πολιτών. Και προφανώς, εάν θέλουμε να υλοποιήσουμε αυτό το φιλόδοξο σχέδιο ενός πιο ενιαίου οικονομικού χώρου, περισσότερου εμπορίου, μεγαλύτερης διασυνδεσιμότητας, περισσότερων τουριστικών ροών -θέλω να θυμίσω ότι η Ελλάδα είναι χώρα που υποδέχεται κάθε χρόνο εκατομμύρια επισκεπτών από τη Βουλγαρία και από τη Ρουμανία, αλλά και αντίστροφων ροών από την Ελλάδα προς τη Βουλγαρία και τη Ρουμανία- είναι προφανές ότι έχουμε και ίδιο συμφέρον στο να κλείσει αυτή η εκκρεμότητα το συντομότερο δυνατόν. Και στο βαθμό που με αφορά, όσο μπορώ να εξαντλήσω τη δική μου επιχειρηματολογία γιατί η ένταξη της Βουλγαρίας και της Ρουμανίας θα κάνει τελικά συνολικά την Ευρώπη πιο ασφαλή, θα φροντίσω να το κάνω, έτσι ώστε να πείσω -όσο μπορώ και εγώ- αυτούς τους λίγους ομολόγους μου ότι πρέπει πια να αφήσουν στην άκρη τις επιφυλάξεις τους και να συμφωνήσουν να ενταχθεί η Βουλγαρία και η Ρουμανία στη ζώνη του Σένγκεν πριν από το τέλος του έτους. Δημήτρης Γκάτσιος (ΕΡΤ): Η ερώτησή μου απευθύνεται στους Πρωθυπουργούς της Ελλάδας και της Βουλγαρίας, είναι σχετική με τα νερά του Άρδα. Και θα ήθελα να σας ρωτήσω, σε ποιο σημείο βρίσκονται οι διαπραγματεύσεις καθώς η σχετική συμφωνία λήγει σε λίγους μήνες από τώρα, δηλαδή τον Ιούλιο του 2024. Και μια συμπληρωματική ερώτηση προς τον Έλληνα Πρωθυπουργό: Κύριε Πρόεδρε, βλέπουμε την Ελληνική Κυβέρνηση να τοποθετεί συνεχώς κομμάτια σε ένα παζλ που δημιουργούν την εικόνα μιας στρατηγικής για την περαιτέρω εμβάθυνση του ρόλου της χώρας μας στην περιοχή. Και θα ήθελα να σας ρωτήσω, πώς βλέπετε στο πλαίσιο αυτό τον ρόλο που θα μπορούσαν να διαδραματίσουν τα μεγάλα λιμάνια της Βόρειας Ελλάδας, της Αλεξανδρούπολης και της Θεσσαλονίκης, όσον αφορά στην μεταφορά ουκρανικών σιτηρών και προϊόντων. Σας ευχαριστώ. Κυριάκος Μητσοτάκης: Να προσυπογράψω με τη σειρά μου αυτά τα οποία είπε ο Πρωθυπουργός της Βουλγαρίας: ο σκοπός μας είναι να μπορέσουμε να καταλήξουμε σε ένα προσχέδιο επίτευξης συμφωνίας για το ζήτημα των νερών του Άρδα μέχρι το τέλος του έτους. Πράγματι, όπως σωστά επισημάνατε, η συμφωνία αυτή η οποία έρχεται από πολλές δεκαετίες πίσω, λήγει στα τέλη του επόμενου έτους και νομίζω ότι είναι προς το αμοιβαίο συμφέρον των δύο χωρών να καταλήξουν, συντομότερα παρά αργότερα, στο νέο πλαίσιο της συμφωνίας που θα λαμβάνει προφανώς υπόψη και τις ευαισθησίες των δύο χωρών, αλλά και ζητήματα τα οποία έθιξε ο κ. Πρωθυπουργός, περίπλοκα ζητήματα που έχουν να κάνουν και με το γεγονός ότι τα νερά δεν χρησιμοποιούνται μόνο για αρδευτικούς σκοπούς, αλλά και για την παραγωγή ηλεκτρικής ενέργειας από τα υδροηλεκτρικά φράγματα της Βουλγαρίας. Πιστεύω ότι με καλή διάθεση και αξιοποιώντας την τεχνογνωσία των αρμοδίων Υπουργών, θα καταλήξουμε σε μια αμοιβαία ωφέλιμη συμφωνία. Για την Ελλάδα, προφανώς, το θέμα αυτό έχει πολύ μεγάλη σημασία. Δεν αφορά μόνο την άρδευση όλης της ευρύτερης κοιλάδας του Έβρου, αλλά και την προστασία από πλημμυρικά φαινόμενα. Η χώρα μας, έχοντας πληγεί από καταστροφικές πλημμύρες, έχει προφανώς μια πολύ μεγάλη, μια πολύ αυξημένη ευαισθησία στα ζητήματα αυτά. Τώρα, η Ελλάδα, όπως γνωρίζετε, έχει προχωρήσει στην δυναμική ανάπτυξη όλων των λιμένων της, έτσι ώστε να καταστεί σημαντικό διαμετακομιστικό κέντρο σε ολόκληρη τη Νοτιοανατολική Μεσόγειο. Ενδεικτικά, αναφέρω ότι την επόμενη εβδομάδα θα υπογράψουμε τη σύμβαση παραχώρησης του λιμανιού της Ηγουμενίτσας, που είναι το δεύτερο μεγαλύτερο λιμάνι της χώρας μας. Ήδη, προχωρεί η ανάπτυξη και σημαντικές επενδύσεις στο λιμάνι της Θεσσαλονίκης και έχουμε προς το παρόν αποφασίσει, για γεωστρατηγικούς και γεωπολιτικούς λόγους, να μην προχωρήσουμε στην ιδιωτικοποίηση του λιμανιού της Αλεξανδρούπολης, αλλά να δεσμεύσουμε πόρους από το Ταμείο Ανάκαμψης έτσι ώστε, σε πρώτο χρόνο, να προχωρήσουμε ως Ελληνική Κυβέρνηση στην περαιτέρω ανάπτυξή του. Προφανώς και έχουμε κάθε λόγο να διερευνήσουμε τον τρόπο με τον οποίο μπορούν να εξάγονται ουκρανικά σιτηρά και μέσα από τους ελληνικούς λιμένες. Με πρώτο, τον λιμένα της Αλεξανδρούπολης. Θα χρειαστούν κάποιες αναβαθμίσεις από ελληνικής πλευράς προκειμένου να μπορέσουμε να υποστηρίξουμε αυτή την οικονομική δραστηριότητα. Αλλά πριν φτάσουμε σε αυτό το σημείο θα πρέπει, πρώτα πιλοτικά, να διερευνήσουμε το εμπορικό ενδιαφέρον το οποίο μπορεί να υπάρχει για μία τέτοια μεταφορά σιτηρών, προς το νότο μέσω της Αλεξανδρούπολης και περαιτέρω εξαγωγής τους προς τις παγκόσμιες αγορές. Υπάρχουν κάποιες σκέψεις για το πώς μπορούμε να το κάνουμε αυτό και με τη συνεργασία της Ευρωπαϊκής Επιτροπής, αλλά σίγουρα θέλουμε να παίξουμε και εμείς το ρόλο που μάς αναλογεί σε αυτή την προσπάθεια. Και θα έλεγα ότι ένα τέτοιο έργο, ένα τέτοιο project μάλλον, θα ήταν μία πρώτη απτή βραχυπρόθεσμη απόδειξη του τρόπου με τον οποίο οι χώρες μας μπορούν να συνεργάζονται για να αντιμετωπίζουν τις πολλές γεωπολιτικές προκλήσεις της εποχής μας. Σε ερώτηση δημοσιογράφου για τη συνεργασία στην ανατολική πτέρυγα του ΝΑΤΟ και για την απαλλαγή τής Ευρωπαϊκής Ένωσης από την εξάρτηση από το ρωσικό αέριο και τη μεταφορά αερίου προς άλλες ευρωπαϊκές χώρες και τη Ρουμανία, ο Πρωθυπουργός ανέφερε: Κυριάκος Μητσοτάκης: Η κυρία Επίτροπος μίλησε για την ανάγκη να εξασφαλίσουμε περισσότερους πόρους για τη στρατιωτική κινητικότητα, το «military mobility», και είναι σαφές ότι οι υποδομές για τις οποίες γίνεται συζήτηση έχουν ταυτόχρονα μία εμπορική, αλλά και μία στρατιωτική διάσταση. Και γι΄ αυτό και νομίζω ότι είναι σημαντικό αυτό να ληφθεί υπόψη και στις προτάσεις της Ευρωπαϊκής Επιτροπής για τη χρηματοδότηση στα πλαίσια ενδεχομένως και της αναθεώρησης του Πολυετούς Δημοσιονομικού Πλαισίου που αναμένεται να συζητηθεί τους επόμενους μήνες. Όπως γνωρίζετε -και νομίζω ότι είχαμε την ευκαιρία να το συζητήσουμε- σημαντικό στρατιωτικό υλικό έχει εισέλθει στην ευρωπαϊκή ήπειρο από το λιμάνι της Αλεξανδρούπολης. Και για να φτάσει προς τον βορρά χρειάζεται τις κατάλληλες υποδομές, για να φτάσει γρήγορα και με ασφάλεια. Ως προς την ενεργειακή απεξάρτηση της Ευρώπης, πιστεύω ότι συνολικά έχουμε κάθε λόγο ως Ευρωπαϊκή Ένωση να είμαστε ικανοποιημένοι για την ταχύτητα με την οποία απεξαρτηθήκαμε από το ρωσικό φυσικό αέριο. Πιστεύουμε ότι και η Ελλάδα με τον τρόπο της έχει παίξει έναν ρόλο σε αυτήν την προσπάθεια. Σταθήκαμε κοντά στη Βουλγαρία σε δύσκολες εποχές, όταν χρειαζόταν εναλλακτική τροφοδοσία φυσικού αερίου. Στεκόμαστε κοντά στη Μολδαβία. Ελληνικές εταιρείες αυτή τη στιγμή πρωταγωνιστούν στην τροφοδοσία της Μολδαβίας με φυσικό αέριο και με τη λειτουργία του FSRU στην Αλεξανδρούπολη θα μπορέσουμε να αυξήσουμε σημαντικά τη δυνατότητα υποδοχής LNG στα βορειοανατολικά σύνορά μας. Προφανώς αυτό το αέριο δεν το χρειαζόμαστε μόνο εμείς, αλλά πρωτίστως έχουμε διάθεση να το εξάγουμε μέσα από υφιστάμενους αγωγούς, κάποιοι από τους οποίους μπορεί να πρέπει και να αναβαθμιστούν έτσι ώστε να μπορεί να αυξηθεί και η χωρητικότητά τους. Ακολουθεί η Κοινή Δήλωση της Τριμερούς Συνόδου Κορυφής των Πρωθυπουργών Ελλάδας – Βουλγαρίας – Ρουμανίας: εδώ. "
2023-10-08,32713,https://www.primeminister.gr/2023/10/08/32713,Δήλωση του Πρωθυπουργού και Προέδρου της Νέας Δημοκρατίας Κυριάκου Μητσοτάκη μετά την άσκηση του εκλογικού του δικαιώματος | Ο Πρωθυπουργός της Ελληνικής Δημοκρατίας,"Σήμερα είναι η μεγάλη γιορτή της αυτοδιοίκησης. Ψηφίζουμε για δημάρχους, ψηφίζουμε για περιφερειάρχες, ψηφίζουμε για μία καλύτερη καθημερινότητα, για ποιοτικές υπηρεσίες πρόνοιας, υγείας, για αναπτυξιακή δυναμική. Η Νέα Δημοκρατία δεν έχει κρύψει ότι έχει δώσει πολιτική διάσταση στις εκλογές για τις 13 Περιφέρειες της χώρας και τους τρεις μεγάλους δήμους και αυτό διότι θέλουμε, πρωτίστως στις Περιφέρειες, να εκλέξουμε ανθρώπους οι οποίοι να ασπάζονται το όραμα μας για μία καλύτερη Ελλάδα με έντονη αναπτυξιακή δυναμική. Από κει και πέρα, οι πολίτες θα επιλέξουν ελεύθερα τους τοπικούς άρχοντες που αυτοί θα κρίνουν ότι θα μπορέσουν να εξυπηρετήσουν καλύτερα τις δικές τους ανάγκες. Η κυβέρνηση έχει στηρίξει την Τοπική Αυτοδιοίκηση με πολλά νέα χρηματοδοτικά εργαλεία και έχει προσθέσει μάλιστα και με το πρόσφατο νομοσχέδιο νέες διατάξεις που αφορούν τη διαφάνεια και τη λογοδοσία των δήμων. Από κει και πέρα, η κρίση περνά στα χέρια των πολιτών. Και ως προς τον πολιτικό απολογισμό αυτής της κάλπης, θα έχουμε την ευκαιρία να τον κάνουμε σήμερα το βράδυ. Καλημέρα σε όλες και σε όλους και καλή επιτυχία σε όλους τους υποψηφίους. "
2023-10-06,32706,https://www.primeminister.gr/2023/10/06/32706,Δηλώσεις του Πρωθυπουργού Κυριάκου Μητσοτάκη μετά το πέρας των εργασιών της άτυπης Συνόδου του Ευρωπαϊκού Συμβουλίου στη Γρανάδα | Ο Πρωθυπουργός της Ελληνικής Δημοκρατίας,"Νίκος Αρμένης (ΑΠΕ): Κύριε Πρόεδρε, στο μέτωπο της διεύρυνσης θα ήθελα να πάμε. Προφανώς η Ουκρανία βρίσκεται στο προσκήνιο στην παρούσα συγκυρία και ενόψει του Ευρωπαϊκού Συμβουλίου του Δεκεμβρίου, είδαμε και τον κ. Zelenskyy εδώ. Ποια είναι η θέση μας για τις προτεραιότητες το επόμενο διάστημα και πώς επηρεάζει η όλη συζήτηση την ευρωπαϊκή προοπτική των Δυτικών Βαλκανίων; Κυριάκος Μητσοτάκης: Όπως γνωρίζετε κ. Αρμένη, η ευρωπαϊκή προοπτική των Δυτικών Βαλκανίων συζητείται εδώ και είκοσι χρόνια, από την «Ατζέντα της Θεσσαλονίκης», χωρίς κατ΄ ανάγκη να έχουμε πετύχει σημαντική πρόοδο. Η Ελλάδα θα εξακολουθεί να αγωνίζεται υπέρ της ευρωπαϊκής προοπτικής των χωρών των Δυτικών Βαλκανίων και θα επιχειρηματολογεί υπέρ της ανάγκης όλες οι χώρες οι οποίες λαμβάνουν καθεστώς υποψήφιας χώρας να αντιμετωπίζονται με τους ίδιους κανόνες και να μην υπάρχουν γεωπολιτικές προτεραιότητες που να ανατρέπουν μία διαδικασία η οποία είναι αυστηρά καθορισμένη. Κι όταν μιλάω για αυστηρά καθορισμένη διαδικασία, προφανώς και αναφέρομαι στον τρόπο με τον οποίον οι χώρες αυτές πρέπει να προσαρμοστούν στο ευρωπαϊκό κεκτημένο και στις αξιολογήσεις που θα γίνονται συνεχώς από την Ευρωπαϊκή Επιτροπή, για να γνωρίζουμε εάν πράγματι προχωρούν σε αυτό το δρόμο. Σε αυτή την κατεύθυνση, θέλω να τονίσω ότι για την Ελλάδα δεν νοούνται εκπτώσεις από τους βασικούς κανόνες του Κράτους Δικαίου. Αυτό αφορά όλες τις υποψήφιες χώρες, δεν φωτογραφίζω καμία χώρα συγκεκριμένα. Νομίζω ότι και οι ίδιες οι χώρες γνωρίζουν ότι πρέπει να κάνουν την προσπάθεια η οποία απαιτείται, έτσι ώστε στο τέλος αυτής της διαδικασίας να μπορούν να διεκδικούν να γίνουν μέλος της ευρωπαϊκής οικογένειας. Ταυτόχρονα, βέβαια, η συζήτηση αυτή, της σημαντικής διεύρυνσης της Ευρωπαϊκής Ένωσης, μας υποχρεώνει να ξεκινήσουμε να επαναξιολογούμε τον τρόπο της ίδιας της λειτουργίας της Ένωσης, των διαδικασιών λήψης αποφάσεων, αλλά και τα σημαντικά ζητήματα που αφορούν τον προϋπολογισμό, καθώς η είσοδος φτωχότερων χωρών στην Ευρωπαϊκή Ένωση προφανώς θα απαιτήσει περισσότερους πόρους, εάν δεν θέλουμε να θυσιάσουμε κρίσιμες δράσεις της Ευρωπαϊκής Επιτροπής, όπως οι δράσεις συνοχής ή η Κοινή Αγροτική Πολιτική, εις βάρος χωρών που ακόμα χρειάζονται τέτοια κεφάλαια. Μαρία Ψαρά (STAR): Κύριε Πρόεδρε, θέλω να σάς κάνω μια ερώτηση για τη μετανάστευση: τι όφελος μπορεί να έχει η Ελλάδα από μια τελική συμφωνία για το Σύμφωνο Μετανάστευσης και πόσο εφικτό είναι να έχουμε συμφωνία. Κι επειδή μιλήσατε στην είσοδό σας, χθες, για περισσότερα χρήματα στο μεταναστευτικό, εννοείτε χρήματα για την Τουρκία, η οποία με την Ελλάδα δρομολογούν μία συμφωνία για το μεταναστευτικό; Κυριάκος Μητσοτάκης: Η πρόοδος που επιτεύχθηκε στο Σύμφωνο Μετανάστευσης και Ασύλου είναι σίγουρα στη θετική κατεύθυνση. Έχουμε μία Συμφωνία σε επίπεδο Συμβουλίου, θα μπούμε τώρα στη διαδικασία του τριλόγου, αλλά σίγουρα είναι ένα πρόσθετο εργαλείο το οποίο θα έχουμε στη διάθεσή μας για να αντιμετωπίσουμε περιπτώσεις εργαλειοποίησης του μεταναστευτικού, όπως αυτές που είδαμε στο παρελθόν, με μια χαλάρωση των σχετικών διαδικασιών για τις χώρες πρώτης υποδοχής. Αλλά από μόνο του το Σύμφωνο αυτό δεν μπορεί να λύσει το πρόβλημα της μετανάστευσης. Χρειάζεται μια πολύ πιο συνολική προσέγγιση και μια μεγαλύτερη ενεργοποίηση όλης της Ευρωπαϊκής Ένωσης, των θεσμών αλλά και των κρατών-μελών, για να υποστηρίξουμε τις χώρες που βρίσκονται στα εξωτερικά σύνορα της Ένωσης. Παραδείγματος χάρη, η συμφωνία η οποία έχει επιτευχθεί με την Τυνησία είναι μια προσπάθεια στη σωστή κατεύθυνση. Το ίδιο πρέπει να γίνει με τη Λιβύη, το ίδιο πρέπει να γίνει με την Αίγυπτο, η οποία και αυτή φιλοξενεί μεγάλο αριθμό μεταναστών και θα ήταν πραγματικά μια καταστροφή αν αυτοί κατευθύνονταν προς την Ευρώπη. Και το ίδιο σε ένα βαθμό, ναι, γίνεται και με την Τουρκία αυτή τη στιγμή, μέσα από μια συζήτηση στα πλαίσια της βελτίωσης των σχέσεων Ελλάδας-Τουρκίας. Άρα προφανώς αυτό το θέμα έχει μια σημαντική ευρωπαϊκή διάσταση. Γι’ αυτό και, ακριβώς, η Ελλάδα θα επιχειρηματολογεί υπέρ της αύξησης του προϋπολογισμού στην αναθεώρηση του Πολυετούς Δημοσιονομικού Πλαισίου, έτσι ώστε να μπορούμε να έχουμε περισσότερους πόρους στη διάθεσή μας για να μπορούμε να στηρίζουμε εκείνες τις χώρες, υπό την προϋπόθεση ότι αυτές, το τονίζω, συνεργάζονται με την Ευρωπαϊκή Ένωση για την ανάσχεση των μεταναστευτικών ροών. Γεωργία Σκιτζή (ΕΡΤ): Κύριε Πρόεδρε, προτείνατε την αύξηση των ευρωπαϊκών πόρων κατά, όπως είπατε, τουλάχιστον 2,5 δισεκατομμύρια ευρώ για τις φυσικές καταστροφές προκειμένου να ενισχυθεί το Ευρωπαϊκό Ταμείο Αλληλεγγύης. Θέλω να σας ρωτήσω: υπήρξε σύγκλιση ως προς αυτό; Σε ποιο σημείο βρίσκεται η συζήτηση σε ευρωπαϊκό επίπεδο; Και, δεδομένου μάλιστα ότι βρίσκεται σε εξέλιξη και η συζήτηση για την αναθεώρηση των δημοσιονομικών κανόνων, πώς βλέπετε να προχωράει η διαπραγμάτευση για την αναθεώρηση του Συμφώνου Σταθερότητας; Κυριάκος Μητσοτάκης: Ως προς το ζήτημα του προϋπολογισμού της Ευρωπαϊκής Ένωσης, του Πολυετούς Δημοσιονομικού Πλαισίου, όπως γνωρίζετε η Ευρωπαϊκή Επιτροπή έχει καταθέσει μια πρόταση η οποία καλύπτει τις ελληνικές ανησυχίες. Ζητάμε πολλά περισσότερα χρήματα για την Ουκρανία- και καλά κάνουμε γιατί θα εξακολουθούμε να στηρίζουμε την Ουκρανία- αλλά επιχειρηματολόγησα στο Ευρωπαϊκό Συμβούλιο ότι είναι αδύνατο να διαθέτουμε σημαντικούς πρόσθετους πόρους για την Ουκρανία και ταυτόχρονα να διαθέτουμε λιγότερους πόρους, πολύ λιγότερους πόρους σε σχέση με αυτούς που δίνουμε για την Ουκρανία για τη στήριξη ευρωπαίων πολιτών που βρίσκονται αντιμέτωποι με φυσικές καταστροφές. Το Ταμείο Αλληλεγγύης είναι πάρα πολύ μικρό, έχει ήδη εξαντληθεί. Η Ελλάδα κατάφερε και πέτυχε να διεκδικήσει μέγιστη ευελιξία στην αξιοποίηση πόρων που είχε στη διάθεσή της για να στηριχθεί απέναντι στις φυσικές καταστροφές οι οποίες έπληξαν πρωτίστως τη Θεσσαλία, αλλά είναι σαφές ότι αυτό δεν αρκεί, διότι είναι πολύ πιθανό να βρεθούμε αντιμέτωποι και με άλλα τέτοια φαινόμενα στο μέλλον. Γι’ αυτό και θεωρώ ότι η αύξηση του Ταμείου Αλληλεγγύης κατά 2,5 δισεκατομμύρια, σε μία συνολική αναθεώρηση που ξεπερνάει τα 65 δισ., είναι ένα ποσό το οποίο δεν θα έπρεπε να μάς προβληματίσει. Νομίζω ότι οι θέσεις αυτές γίνονται περισσότερο κατανοητές στο Ευρωπαϊκό Συμβούλιο, αν και ακόμα απέχουμε από μία συνολική συμφωνία. Για τους δημοσιονομικούς κανόνες, θα επαναλάβω ότι η Ελλάδα στηρίζει επί της αρχής την πρόταση της Ευρωπαϊκής Επιτροπής για περισσότερη ευελιξία στην προσαρμογή, στη δημοσιονομική προσαρμογή, αναλαμβάνοντας πάντα και την ευθύνη των σημαντικών μεταρρυθμίσεων που πρέπει να γίνουν προκειμένου η χώρα μας και η οικονομία μας να γίνει πιο ανταγωνιστική. Η Ελλάδα έχει αποδείξει ότι μπορεί να ξεπερνάει τους στόχους τους οποίους θέτει. Δεν είμαστε πια το δημοσιονομικό πρόβλημα της Ευρώπης, μάλλον είμαστε η ευχάριστη έκπληξη και ως προς τις δημοσιονομικές μας επιδόσεις, όχι μόνο ως προς τις αναπτυξιακές μας επιδόσεις. Αυτό, όμως, δεν σημαίνει ότι πρέπει να βρεθούμε αντιμέτωποι με ένα πολύ αυστηρό δημοσιονομικό πλαίσιο το οποίο δεν θα αναγνωρίζει αφενός τα λάθη τα οποία έγιναν στο παρελθόν και τα οποία δεν πρέπει να επαναληφθούν, αλλά θα πρέπει να λαμβάνει και υπόψη του το γεγονός ότι χρειαζόμαστε σημαντικές πρόσθετες επενδύσεις σε τομείς κρίσιμους για την ευρωπαϊκή στρατηγική αυτονομία, με σημαντικότερο τον τομέα της άμυνας. Δεν θα κουραστώ να λέω ότι οι αμυντικές δαπάνες θα πρέπει να αντιμετωπίζονται με ένα διαφορετικό πρόσημο στον τρόπο με τον οποίο συμπεριλαμβάνονται στους υπολογισμούς της Ευρωπαϊκής Ένωσης. Η Ελλάδα είναι μια χώρα που ξοδεύει πολλά για την άμυνά της. Αλλά αυτές οι δαπάνες έχουν και μία ευρωπαϊκή διάσταση. Δεν θωρακιζόμαστε μόνο για να εξασφαλίσουμε, για να διαφυλάξουμε την εθνική μας κυριαρχία, προσθέτουμε με αυτό τον τρόπο και στις συνολικές δυνατότητες της Ευρώπης να ενισχύσει τη στρατηγική της αυτονομία. Είναι βούλησή μας και νομίζω και βούληση της Ισπανικής Προεδρίας αυτή η συζήτηση να τελειώσει πριν από το τέλος του έτους. "
2023-10-05,32694,https://www.primeminister.gr/2023/10/05/32694,Δήλωση του Πρωθυπουργού Κυριάκου Μητσοτάκη κατά την άφιξή του στην 3η Σύνοδο της Ευρωπαϊκής Πολιτικής Κοινότητας στη Γρανάδα | Ο Πρωθυπουργός της Ελληνικής Δημοκρατίας,"Η Ευρωπαϊκή Πολιτική Κοινότητα είναι ένας θεσμός ο οποίος επιτρέπει σε όλες τις χώρες της ευρωπαϊκής ηπείρου να συνομιλούν και να συζητούν τα φλέγοντα ζητήματα τα οποία απασχολούν σήμερα την Ευρώπη. Αύριο θα έχουμε την ευκαιρία στο έκτακτο Ευρωπαϊκό Συμβούλιο να συζητήσουμε μια σειρά από κρίσιμα ζητήματα σχετικά με τη στρατηγική κατεύθυνση της Ευρώπης και τις άμεσες προτεραιότητες τις οποίες πρέπει να αντιμετωπίσουμε. Θα συζητήσουμε τις προκλήσεις στο μέτωπο της μετανάστευσης. Θέλω να εκφράσω την ικανοποίησή μου για το γεγονός ότι επιτεύχθηκε επί της αρχής συμφωνία στο Συμβούλιο για τον κανονισμό της μετανάστευσης και του ασύλου, μία σημαντική ανακούφιση για τις χώρες πρώτης υποδοχής. Όμως, θα επιμείνω και πάλι στην ανάγκη να αυξηθεί ο προϋπολογισμός της Ευρωπαϊκής Ένωσης, στα πλαίσια της αναθεώρησης που επίκειται, έτσι ώστε να διατίθενται παραπάνω ευρωπαϊκοί πόροι για την αντιμετώπιση ενός κρίσιμου ζητήματος που αφορά ολόκληρη την Ευρωπαϊκή Ένωση. Το ίδιο ακριβώς ισχύει και για την αντιμετώπιση της κλιματικής κρίσης, ειδικά όσον αφορά τις δράσεις της κλιματικής προσαρμογής. Είχα την ευκαιρία και στη Μάλτα, στη σύναξη των χωρών του Ευρωπαϊκού Νότου, να επαναλάβω την αγανάκτησή μου για το γεγονός ότι οι πόροι οι οποίοι διατίθενται σήμερα από το Ευρωπαϊκό Ταμείο Αλληλεγγύης για την αντιμετώπιση φυσικών καταστροφών είναι εξαιρετικά περιορισμένοι. Η Ελλάδα θα εισηγηθεί την αύξηση των ευρωπαϊκών πόρων κατά τουλάχιστον 2,5 δισ. ευρώ, έτσι ώστε οι Ευρωπαίοι πολίτες να ξέρουν ότι η Ευρώπη είναι δίπλα τους σε κάθε περίπτωση, αν τυχόν μια χώρα πληγεί από φυσικές καταστροφές που συνδέονται με την κλιματική κρίση. Η Ελλάδα σήμερα είναι οικονομικά ισχυρή και μπορεί να απορροφήσει χωρίς κραδασμούς τις πρόσφατες θεομηνίες που χτύπησαν πρωτίστως την περιοχή της Θεσσαλίας. Θέλω να εκφράσω για ακόμα μια φορά την ικανοποίησή μου για το γεγονός ότι, εντός των υφιστάμενων πλαισίων και των χρηματοδοτικών εργαλείων που έχουμε στη διάθεσή μας, η Ευρωπαϊκή Επιτροπή κινήθηκε με μεγάλη ταχύτητα, δίνοντας στη χώρα μας τη μέγιστη δυνατή ευελιξία να απορροφήσει ευρωπαϊκούς πόρους για να αντιμετωπίσει αυτήν την πολύ μεγάλη φυσική καταστροφή. "
2023-10-03,32675,https://www.primeminister.gr/2023/10/03/32675,Ενημερωτικό σημείωμα για την επίσκεψη του Πρωθυπουργού Κυριάκου Μητσοτάκη στο νέο κέντρο φροντίδας ΑμεΑ στο Ελληνικό | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης επισκέφθηκε το πρωί το νεόδμητο κτηριακό συγκρότημα στο Ελληνικό που είναι αφιερωμένο στη φροντίδα ΑμεΑ. Το κέντρο, το πρώτο κτηριακό έργο που ολοκληρώθηκε πλήρως στο πλαίσιο της ανάπλασης του Ελληνικού, σε διάστημα ενός έτους, αποτελείται από τέσσερα πρότυπα κτήρια, συνολικού εμβαδού 11.500 τετραγωνικών μέτρων και κατασκευάστηκε σε δενδρόφυτη περιοχή έκτασης επτά στρεμμάτων. Το συγκρότημα, δωρεά ύψους 15 εκατομμυρίων της Lamda Development, θα αποτελέσει το νέο σπίτι για την Αμυμώνη, τον Ερμή, τη ΝΙΚΗ-Victor Artant και τον Σύλλογο για Άτομα με Σκλήρυνση κατά Πλάκας, τέσσερα σωματεία που μέχρι πρότινος στεγάζονταν σε εγκαταστάσεις που χρονολογούνται από το 1970. Μετά την ξενάγησή του στον χώρο από τον Διευθύνοντα Σύμβουλο της Lamda Development Οδυσσέα Αθανασίου, ο Πρωθυπουργός δήλωσε: «Έχει μεγάλη συμβολική αλλά και ουσιαστική σημασία το γεγονός ότι το πρώτο κτήριο το οποίο παραδόθηκε στα πλαίσια της πολύ μεγάλης ανάπλασης η οποία δρομολογείται εδώ στο Ελληνικό, αφορά τους συμπολίτες μας που έχουν τη μεγαλύτερη ανάγκη από κρατική φροντίδα. Είχα την ευκαιρία, λοιπόν, σήμερα να επισκεφτώ ένα πραγματικά κτήριο-κόσμημα, το οποίο κατασκευάστηκε με την ευγενική χορηγία της Lamda Development, με τη μεγάλη στήριξη του Δήμου Ελληνικού-Αργυρούπολης. Ένα κτήριο υποδειγματικό, το οποίο φιλοξενεί παιδιά με αναπηρία, παιδιά με αυτισμό, με βαριές εγκεφαλικές παθήσεις, σε έναν χώρο πράγματι μοναδικό. Κάνοντας πράξη και τη δέσμευση της κυβέρνησης να στεκόμαστε με ιδιαίτερη φροντίδα στους συμπολίτες μας που το έχουν μεγαλύτερη ανάγκη. Εύχομαι και ελπίζω η χώρα να αποκτήσει πολλές περισσότερες τέτοιες υποδομές, οι οποίες πραγματικά αναβαθμίζουν στον υπέρτατο βαθμό το επίπεδο φροντίδας που μπορούμε να παρέχουμε στους συμπολίτες μας που έχουν πράγματι μια ξεχωριστή ανάγκη της κρατικής φροντίδας. Θέλω, επίσης, με την ευκαιρία αυτή να επισημάνω ότι το όλο έργο της ανάπλασης του Ελληνικού κινείται πια με μεγάλη ταχύτητα. Έχει περάσει από τη φάση της ωρίμανσης στη φάση της υλοποίησης. Πιστεύω ότι πολύ σύντομα θα αρχίσουν να βλέπουν και οι πολίτες τα χειροπιαστά αποτελέσματα αυτής της πολύ μεγάλης προσπάθειας. Πολλοί αμφισβήτησαν τη δυνατότητα της κυβέρνησης να ξεμπλέξει αυτό το «κουβάρι» το οποίο κληρονόμησε, όσον αφορά στο χώρο του Ελληνικού. Αποδείξαμε, όμως, ότι μπορούμε να ξεπερνάμε και τα πιο μεγάλα εμπόδια και να δρομολογούμε ένα μεγάλο αναπτυξιακό έργο που δημιουργεί δεκάδες χιλιάδες θέσεις εργασίας. Θα δημιουργήσει πολύ σημαντικούς ελεύθερους χώρους πρασίνου που θα απολαύσουν όλοι οι κάτοικοι του λεκανοπεδίου και θα μετατραπεί σε μια εστία ανάπτυξης, μια εστία καινοτομίας, έναν πόλο πολιτισμού, άθλησης και ψυχαγωγίας. Όμως να κλείσω από εκεί που ξεκίνησα. Η πρώτη παρέμβαση είναι αυτή που ενδεχομένως να είναι και πιο ουσιαστική: αυτό το κτήριο, το οποίο είναι πράγματι ένα κόσμημα και ένα υπόδειγμα για το πώς πρέπει να κατασκευάζονται σύγχρονες δομές που υποστηρίζουν τις ανάγκες των συμπολιτών μας με αναπηρία. Οπότε και πάλι, θερμά συγχαρητήρια και στη Lamda Development που το χρηματοδότησε και στον Δήμο, χωρίς την επιμονή του οποίου το έργο αυτό δεν θα μπορούσε να ολοκληρωθεί». «Είμαστε χαρούμενοι που ολοκληρώσαμε αυτό το όμορφο αλλά κυρίως λειτουργικό έργο για συνανθρώπους μας που το έχουν ιδιαίτερη ανάγκη. Και να πω ότι πέραν της τιμής που αποτελεί η επίσκεψη του Πρωθυπουργού μάς έδωσε την ευκαιρία να ξαναμπούμε πάλι στις αίθουσες, να δούμε αυτούς τους συνανθρώπους μας και να καταλάβουμε ότι αυτό που κάναμε είναι το ελάχιστο που θα μπορούσαμε να κάνουμε για να βοηθήσουμε να απαλύνουμε κάπως την καθημερινότητά τους», ανέφερε από την πλευρά του ο CEO της Lamda Development Οδυσσέας Αθανασίου. «Πρόκειται για το αποτέλεσμα μιας πραγματικής εποικοδομητικής συνεργασίας του κράτους, του ιδιώτη και της Αυτοδιοίκησης. Πρώτιστα της κυβέρνησης, που εξασφάλισε το χώρο αυτό μέσα στο πρώην αεροδρόμιο, και του επενδυτή που, ούτε λίγο ούτε πολύ, έβαλε περίπου 15 εκατομμύρια και έχτισε και παρέδωσε στο Δήμο Ελληνικού-Αργυρούπολης ένα κτήριο λειτουργικό, ασφαλές και πάνω απ’ όλα πραγματικά στολίδι για τα παιδιά μας, τα παιδιά τα τυφλά, τα παιδιά με αυτισμό, τα παιδιά με εγκεφαλική παράλυση, που αξίζουν να έχουν ίσα προνόμια και ίσα δικαιώματα με όλα τα υπόλοιπα παιδιά», σημείωσε ο Δήμαρχος Γιάννης Κωνσταντάτος. Τον Πρωθυπουργό συνόδευαν επίσης η Υπουργός Κοινωνικής Συνοχής και Οικογένειας Σοφία Ζαχαράκη και ο Υπουργός Επικρατείας Σταύρος Παπασταύρου. Νωρίτερα, ο Πρωθυπουργός ενημερώθηκε για την πρόοδο των εργασιών για την ανάπτυξη του Ελληνικού. Επισκέφτηκε αρχικά το εργοτάξιο όπου εκτελείται η υπογειοποίηση της λεωφόρου Ποσειδώνος, μήκους 1,3 χιλιομέτρων, η οποία θα συμβάλει στην αποσυμφόρηση του οδικού δικτύου και θα συνδέσει την παραλία του Αλίμου με τη Μαρίνα του Αγίου Κοσμά. Η σήραγγα αναμένεται να ολοκληρωθεί στα τέλη του 2025. Κατά την άφιξή του, ο Κυριάκος Μητσοτάκης ξεναγήθηκε στο σημείο όπου ολοκληρώνεται η θεμελίωση του «Riviera Tower», του «πράσινου» οικιστικού ουρανοξύστη ο οποίος θα αποτελείται από 50 ορόφους και θα φτάσει σε ύψος 200 μέτρων. Επισκέφτηκε επίσης το Ellinikon Experience Center, όπου φιλοξενείται διαδραστική έκθεση για την ανάπλαση του Ελληνικού. Κατά τη διάρκεια της ξενάγησης συζητήθηκε η πρόοδος για τη διαμόρφωση του Μητροπολιτικού Πάρκου, το οποίο θα καλύψει το 1/3 της συνολικής έκτασης, καταλαμβάνοντας περίπου 2 εκατομμύρια τετραγωνικά μέτρα, έκταση μεγαλύτερη από το Χάιντ Παρκ του Λονδίνου. Εμφαση δόθηκε και στα υπόλοιπα έργα υποδομών, όπως οι αντιπλημμυρικές παρεμβάσεις στο ρέμα Τραχώνων, που αναμένεται να ολοκληρωθούν στα τέλη του 2024, και η απορρύπανση – εξυγίανση του εδάφους και των υπόγειων υδάτων, που προγραμματίζεται να ολοκληρωθούν το επόμενο δίμηνο. Τον Πρωθυπουργό κατά την ξενάγησή του συνόδευαν ο CEO της Lamda Development, Οδυσσέας Αθανασίου και ο Αντιπρόεδρος της Lamda Development, Ευάγγελος Χρόνης. "
2023-09-29,32653,https://www.primeminister.gr/2023/09/29/32653,Δήλωση του Πρωθυπουργού Κυριάκου Μητσοτάκη στο πλαίσιο της συμμετοχής του στη Σύνοδο Κορυφής EUMED9 στη Μάλτα | Ο Πρωθυπουργός της Ελληνικής Δημοκρατίας,"Αγαπητέ Robert (Abela), σε ευχαριστώ για την υπέροχη φιλοξενία και την καταπληκτική τοποθεσία που διάλεξες γι’ αυτή τη συνάθροιση. Σε ευχαριστώ επίσης για την πολύ περιεκτική σύνοψη της συζήτησης που είχαμε και η οποία αποτυπώθηκε στην κοινή δήλωση που μόλις συμφωνήθηκε. Δεν θέλω να επαναλάβω όσα ειπώθηκαν από τους προηγούμενους ομιλητές. Επιτρέψτε μου να κάνω τρεις γρήγορες παρατηρήσεις: πρώτον, όσον αφορά στην κλιματική κρίση, σας ευχαριστώ όλους για την υποστήριξη που προσφέρατε στην Ελλάδα κατά τη διάρκεια ενός πάρα πολύ δύσκολου καλοκαιριού, όταν αντιμετωπίσαμε κάποιες από τις χειρότερες πυρκαγιές και σίγουρα τις χειρότερες πλημμύρες στην ιστορία της χώρας μας. Θα πρέπει να είναι προφανές σε όλους μας, πιστεύω, ότι η κλιματική κρίση επηρεάζει τη Μεσόγειο με δυσανάλογα έντονο τρόπο. Αυτό δεν πρέπει να αποτελεί μόνο αιτία ανησυχίας, αλλά και λόγο για όλους μας να αναλάβουμε άμεσα δράση. Σας ευχαριστώ όλους που συμφωνείτε με το περιεχόμενο της επιστολής που σας έστειλα, η οποία ουσιαστικά μας προτρέπει, σε ευρωπαϊκό επίπεδο, να δώσουμε πολύ μεγαλύτερη έμφαση στην προσαρμογή και ειδικότερα στην αρωγή μετά από φυσικές καταστροφές και στη διαχείριση των πολύ δαπανηρών συνεπειών αυτών των καταστροφών, όπως γνωρίζουμε πολύ καλά τόσο εμείς όσο και οι Σλοβένοι φίλοι μας. Μας παροτρύνει όμως να έχουμε μια πιο ολοκληρωμένη συνεργασία σε ζητήματα και θέματα πρόληψης, προκειμένου να διασφαλίσουμε ότι υπάρχει μια λογική ισορροπία μεταξύ της φιλόδοξης ατζέντας μας για τον μετριασμό των επιπτώσεων, η οποία όμως είναι μακροπρόθεσμη, και των άμεσων αναγκών μας για προσαρμογή. Διότι θεωρώ ότι αυτός είναι ο μόνος τρόπος για να εξασφαλίσουμε ότι οι λαοί μας θα συνεχίσουν να συμμετέχουν στην πράσινη μετάβαση. Καθώς αυτή τη στιγμή είναι σαφές σε εμένα ότι δεν πρόκειται για μια ισορροπημένη προσέγγιση, ιδίως αν εξετάσουμε τα ευρωπαϊκά χρήματα που είναι διαθέσιμα για την άμεση ανακούφιση από τις καταστροφές. Δεν πρέπει, ασφαλώς, να ξεχνάμε ότι αυτές οι καταστροφές δεν επηρεάζουν μόνο τις χώρες μας στην Ευρώπη, αλλά και τις χώρες της Νότιας Γειτονιάς. Όταν μια καταστροφή πλήττει μια χώρα που έχει σημαντικά προβλήματα όσον αφορά στη λειτουργία του κράτους, η καταστροφή πολλαπλασιάζεται. Η ίδια καταιγίδα που κόστισε τη ζωή σε λιγότερους από 20 ανθρώπους στην Ελλάδα είχε ως αποτέλεσμα να χάσουν τη ζωή τους περισσότεροι από 10.000 άνθρωποι στη Λιβύη. Αυτή είναι η διαφορά στο τι προκαλεί η κλιματική αλλαγή όταν πλήττει μια καλά οργανωμένη χώρα έναντι μιας χώρας που αντιμετωπίζει σημαντικά προβλήματα. Σχετικά με τη μετανάστευση, δεν θα μπορούσα να συμφωνήσω περισσότερο με όσα ειπώθηκαν από την Ιταλίδα Πρωθυπουργό, Georgia Meloni, και τον Γάλλο Πρόεδρο, Emmanuel Macron, όσον αφορά στο να επικεντρωθούμε στο σχέδιο δράσης 10 σημείων που συνέταξε η Πρόεδρος της Ευρωπαϊκής Επιτροπής. Πιστεύω ότι έχουμε σημειώσει μεγάλη πρόοδο σε ευρωπαϊκό επίπεδο, αναγνωρίζοντας τη σημασία της εξωτερικής διάστασης του μεταναστευτικού προβλήματος και, στο τέλος της ημέρας, την ανάγκη να καθορίσουμε με δικούς μας όρους ποιος θα εισέρχεται στην Ευρωπαϊκή Ένωση. Καθώς είναι κάτι που έγκειται σε εμάς, ως κυρίαρχα κράτη αλλά και ως μέλη της ευρωπαϊκής μας οικογένειας, να ασκήσουμε ένα δικαίωμα το οποίο δεν μπορούμε να εκχωρήσουμε σε διακινητές. Διότι αυτό ακριβώς κάνουμε σήμερα: οι διακινητές είναι αυτοί που αποφασίζουν ποιος θα μπει στην Ευρωπαϊκή Ένωση. Αυτό πρέπει να αλλάξει. Πρέπει να είμαστε πολύ αποτελεσματικότεροι, διασφαλίζοντας ότι μη αξιόπλοα σκάφη δεν θα αποπλέουν από τις ακτές των γειτονικών χωρών και δεν θα θέτουν σε κίνδυνο ανθρώπινες ζωές, σε ένα πολύ επικίνδυνο ταξίδι. Πρέπει να συνεργαστούμε περισσότερο με τις χώρες διέλευσης, κάτι που προσπαθούμε να κάνουμε, για παράδειγμα, με την Τουρκία. Πρέπει να επικεντρωθούμε στους επαναπατρισμούς και να διασφαλίσουμε ότι οι άνθρωποι που δεν δικαιούνται άσυλο θα επιστρέφουν στη χώρα καταγωγής τους. Τέλος, φυσικά, πρέπει να εστιάσουμε στις νόμιμες οδούς για μετανάστευση. Από τη στιγμή που επιδεικνύουμε μεγαλύτερη επαγρύπνηση για την προστασία των συνόρων μας, πρέπει ως αντίβαρο να προσφέρουμε ευκαιρίες στους ανθρώπους που μπορούν να έρθουν στην Ευρωπαϊκή Ένωση και να μας βοηθήσουν να στηρίξουμε την οικονομική μας ανάπτυξη, αλλά με ασφαλή τρόπο και -το ξαναλέω- με τους δικούς μας όρους. Κλείνοντας, όσον αφορά τα ζητήματα οικονομικής διακυβέρνησης, θα επαναλάβω ότι συμφωνώ με όσα έχουν ήδη ειπωθεί. Δύο σύντομες παρατηρήσεις θα κάνω μόνο. Δεν μπορούμε να επαναλάβουμε τα λάθη του παρελθόντος. Γνωρίζουμε λάθη που έγιναν σε ευρωπαϊκό επίπεδο και ουσιαστικά ανάγκασαν χώρες να προβούν σε πολύ απότομη δημοσιονομική προσαρμογή, «βυθίζοντάς» τες σε πολύ μεγαλύτερη ύφεση. Πιστεύω ότι πρέπει να επιστρέψουμε στο πλαίσιο της αρχικής πρότασης της Ευρωπαϊκής Επιτροπής, η οποία εκτιμούμε ότι ήταν ιδιαίτερα ισορροπημένη σε ό,τι αφορά την αυξημένη ευελιξία αλλά και την ιδιοκτησία, ώστε τα κράτη-μέλη να εκπονούν τη δική τους δημοσιονομική «διαδρομή» για να πετύχουν τη δημοσιονομική προσαρμογή. Και, ασφαλώς, πρέπει να δημιουργήσουμε χώρο για τις κρίσιμες επενδύσεις που χρειαζόμαστε ώστε να προστατεύσουμε τη στρατηγική αυτονομία μας, είτε πρόκειται για την άμυνα είτε μιλάμε για σημαντικές συλλογικές επενδύσεις στην πράσινη μετάβαση. Διότι διαφορετικά θα βρεθούμε σε μία θέση όπου άλλες χώρες ή άλλες μεγάλες ομάδες κρατών θα κάνουν αυτές τις επενδύσεις, ενώ εμείς θα υφιστάμεθα περιορισμούς από τους δημοσιονομικούς κανόνες που επιβάλλουμε στους εαυτούς μας σε μία συγκυρία όπου πρέπει να επενδύσουμε περισσότερο. Επιτρέψτε μου να ολοκληρώσω με αυτό την τοποθέτησή μου. Σε ευχαριστώ πολύ Robert, για την εξαιρετική φιλοξενία. Εύχομαι τα καλύτερα στην Κύπρο και προσβλέπω στην επίσκεψή μου εκεί για την 11η Σύνοδο ενός σχήματος συνεργασίας που έχει αποδειχθεί, πιστεύω, πολύ επιτυχημένο και εποικοδομητικό. Επισυνάπτεται το κείμενο της κοινής δήλωσης των ηγετών "
2023-09-20,32568,https://www.primeminister.gr/2023/09/20/32568,Δήλωση του Πρωθυπουργού Κυριάκου Μητσοτάκη μετά τη συνάντησή του με τον Πρόεδρο της Τουρκίας Recep Tayyip Erdoğan στη Νέα Υόρκη | Ο Πρωθυπουργός της Ελληνικής Δημοκρατίας,"Είχαμε μία παραγωγική συζήτηση με τον Πρόεδρο Erdoğan παρουσία των Υπουργών Εξωτερικών και των Διπλωματικών μας Συμβούλων. Συμφωνήσαμε να συνεχίσουμε να εργαζόμαστε ώστε να εμβαθύνουμε το θετικό κλίμα στις ελληνοτουρκικές σχέσεις, το οποίο έχει εγκαθιδρυθεί τους τελευταίους μήνες, και προσδιορίσαμε με σαφήνεια το επίπεδο των επαφών και των συναντήσεων για το επόμενο διάστημα σε επίπεδο πολιτικού διαλόγου, Μέτρων Οικοδόμησης Εμπιστοσύνης, αλλά και προώθησης της θετικής ατζέντας. Συμφωνήσαμε, επίσης, το επόμενο Ανώτατο Συμβούλιο Συνεργασίας να διεξαχθεί στις 7 Δεκεμβρίου στη Θεσσαλονίκη. Ταυτόχρονα, είχαμε την ευκαιρία να συζητήσουμε και για μια σειρά από κοινές προκλήσεις που αντιμετωπίζουν οι δύο χώρες μας. Να σταθώ ενδεικτικά στο πρόβλημα της παράνομης μετανάστευσης, όπου πιστεύω ότι είναι απαραίτητη η συνεργασία της Τουρκίας προκειμένου να μειωθούν στο ελάχιστο οι μεταναστευτικές ροές. Αλλά, φυσικά, συζητήσαμε και τα ζητήματα και τις μεγάλες προκλήσεις της κλιματικής κρίσης, καθώς Ελλάδα και Τουρκία είναι δύο μεσογειακές χώρες, οι οποίες και αυτό το καλοκαίρι βρέθηκαν αντιμέτωπες με σημαντικές φυσικές καταστροφές, προϊόν της υπερθέρμανσης του πλανήτη και της κλιματικής κρίσης, η οποία είναι ήδη εδώ μαζί μας. Πιστεύω ότι και αυτό το πεδίο συνεργασίας μπορεί να διερευνηθεί περισσότερο, έτσι ώστε να τύχει αντικείμενο και κάποιων συγκεκριμένων συμφωνιών, οι οποίες θα υπογραφούν στα πλαίσια του Ανώτατου Συμβουλίου Συνεργασίας, τον Δεκέμβριο στη Θεσσαλονίκη. "
2023-09-12,32526,https://www.primeminister.gr/2023/09/12/32526,Ενημερωτικό σημείωμα για τη συνάντηση του Πρωθυπουργού Κυριάκου Μητσοτάκη με την Πρόεδρο της Ευρωπαϊκής Επιτροπής Ursula von der Leyen | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης συναντήθηκε σήμερα στο Στρασβούργο με την Πρόεδρο της Ευρωπαϊκής Επιτροπής Ursula von der Leyen και μέλη του Κολεγίου των Επιτρόπων, με θέμα την ευρωπαϊκή στήριξη της χώρας μας για την αντιμετώπιση των επιπτώσεων των πρόσφατων φυσικών καταστροφών. Στις διευρυμένες συνομιλίες έλαβαν μέρος, από την πλευρά της κυβέρνησης, ο Υπουργός Εθνικής Οικονομίας και Οικονομικών Κωστής Χατζηδάκης, ο Υπουργός Υποδομών και Μεταφορών Χρήστος Σταϊκούρας, ο Υπουργός Αγροτικής Ανάπτυξης και Τροφίμων Λευτέρης Αυγενάκης, ο Αναπληρωτής Υπουργός Εθνικής Οικονομίας και Οικονομικών Νίκος Παπαθανάσης και ο Υφυπουργός Εθνικής Οικονομίας και Οικονομικών Θάνος Πετραλιάς. Από την πλευρά της Ευρωπαϊκής Επιτροπής συμμετείχαν ο Εκτελεστικός Αντιπρόεδρος Valdis Dombrovskis, ο Αντιπρόεδρος Μαργαρίτης Σχοινάς, ο Επίτροπος αρμόδιος για τον Προϋπολογισμό και τη Διοίκηση Johannes Hahn, ο Επίτροπος αρμόδιος για την Απασχόληση και τα Κοινωνικά Δικαιώματα Nicolas Schmit, ο Επίτροπος αρμόδιος για την Οικονομία Paolo Gentiloni, ο Επίτροπος αρμόδιος για τη Γεωργία Janusz Wojciechowski και η Επίτροπος αρμόδια για τη Συνοχή και τις Μεταρρυθμίσεις Elisa Ferreira. Στη συνέχεια, ο Πρωθυπουργός είχε συνάντηση με τον Πρόεδρο του Ευρωπαϊκού Λαϊκού Κόμματος Manfred Weber. Μετά την ολοκλήρωση των διευρυμένων επαφών έγιναν οι ακόλουθες δηλώσεις (ανεπίσημη μετάφραση από τα αγγλικά): Ursula von der Leyen: Κύριε Πρωθυπουργέ, αγαπητέ Κυριάκο, σε ευχαριστώ πολύ που ήρθες εδώ, στο Στρασβούργο. Είμαι συγκλονισμένη από τις πρόσφατες φυσικές καταστροφές που έπληξαν την Ελλάδα και τους πολίτες της. Μου δείξατε τις φωτογραφίες, είναι κάτι απερίγραπτο. Για πρώτη φορά βλέπουμε ότι η Ελλάδα αντιμετώπισε τις πιο δραματικές δασικές πυρκαγιές που έχει βιώσει η Ευρωπαϊκή Ένωση. Ουδέποτε στο παρελθόν έχει καταστραφεί μια τόσο μεγάλη έκταση από δασικές πυρκαγιές. Στη συνέχεια, πλημμύρες έπληξαν μεγάλες περιοχές της Ελλάδας, για παράδειγμα τον κάμπο της Θεσσαλίας. Οι εικόνες από τη Λάρισα είναι συγκλονιστικές. Επιτρέψτε μου να σας διαβεβαιώσω ότι οι σκέψεις μας είναι με όλες τις γυναίκες, τους άνδρες και τα παιδιά που υπομένουν με θάρρος αυτές τις καταστροφές και θρηνούμε για τις ζωές που χάθηκαν. Η Ευρώπη στέκεται στο πλευρό του ελληνικού λαού και θέλω η Ελλάδα και ο ελληνικός λαός να γνωρίζουν ότι είμαστε μαζί τους. Η Ένωσή μας είναι μια ένωση αλληλεγγύης. Επομένως, ήταν πολύ σημαντικό για εμάς που μπορέσουμε να συναντηθούμε σήμερα, εδώ. Κυριάκο, σε ευχαριστώ πολύ που ήρθες και που συζητήσαμε αυτή την αλληλεγγύη, μαζί με τους Υπουργούς σας και τους Επιτρόπους μας. Συζητήσαμε τους καλύτερους τρόπους με τους οποίους μπορούμε να βοηθήσουμε τον ελληνικό λαό. Θα χρειαστούν πολλές επενδύσεις για την ανοικοδόμηση, αλλά είναι επίσης απαραίτητη η άμεση στήριξη και βοήθεια για την αποκατάσταση των μέσων βιοπορισμού. Το κύριο μήνυμά μου είναι ότι η Ευρωπαϊκή Επιτροπή θα είναι επινοητική, θα είμαστε γρήγοροι και ευέλικτοι, θα κινητοποιήσουμε όλους τους πόρους της ΕΕ που μπορούν να αναπτυχθούν. Επιτρέψτε μου να επικεντρωθώ σε πέντε σημαντικές ροές χρηματοδότησης που θα μπορούσαν να κινητοποιηθούν. Πρώτον, θα πρέπει να χρησιμοποιήσουμε κονδύλια συνοχής από την προηγούμενη προγραμματική περίοδο που δεν έχουν δαπανηθεί, τα οποία διαφορετικά θα χαθούν -πρόκειται λοιπόν για φρέσκα χρήματα- και να διαθέσουμε εμπροσθοβαρώς μέρος των τρεχόντων κονδυλίων συνοχής. Δεύτερον, το ίδιο ισχύει και για το Ευρωπαϊκό Κοινωνικό Ταμείο+, το οποίο θα μπορούσε να κινητοποιηθεί και σε αυτή την περίπτωση. Αυτά τα κονδύλια θα χάνονταν και μπορούν να εκταμιευθούν φέτος. Έτσι, μέρος των χρημάτων που μπορούν να διατεθούν άμεσα στους Έλληνες πολίτες για τη στήριξή τους θα είναι ευρωπαϊκά χρήματα. Το τρίτο σημείο είναι η Κοινή Αγροτική Πολιτική, που μπορεί να διαδραματίσει σημαντικό ρόλο. Εδώ υπάρχουν δύο αχρησιμοποίητα κονδύλια από το προηγούμενο ελληνικό πρόγραμμα αγροτικής ανάπτυξης. Αλλά εξετάζουμε επίσης τα κονδύλια του τρέχοντος ελληνικού στρατηγικού σχεδίου της ΚΑΠ και θα εξετάσουμε το γεωργικό αποθεματικό για το επόμενο έτος. Αυτά τα κονδύλια θα μπορούσαν, για παράδειγμα, να συμβάλουν στην αποκατάσταση των δασικών ή γεωργικών υποδομών. Πρέπει να γίνουν πολλά. Συνολικά, η Ελλάδα θα μπορούσε να κινητοποιήσει έως και 2,25 δισεκατομμύρια ευρώ. Επιπλέον, η Ευρωπαϊκή Επιτροπή είναι έτοιμη να αξιολογήσει ελληνικό αίτημα για στήριξη από το Ταμείο Αλληλεγγύης. Εν προκειμένω είναι σημαντικό τα κράτη-μέλη να συμφωνήσουν με την πρότασή μας για προσαύξηση των κεφαλαίων του Ταμείου Αλληλεγγύης. Αν αυτό συμβεί το επόμενο έτος, θα μπορούσαμε να διαθέσουμε έως 400 εκατομμύρια ευρώ. Τέλος, η Ελλάδα θα μπορούσε να εξετάσει το ενδεχόμενο να χρησιμοποιήσει ορισμένους από τους πόρους του NextGenerationEU. Φυσικά, στο πλαίσιο του NextGenerationEU πρέπει όλοι να επιδείξουμε τη μέγιστη δυνατή ευελιξία, διότι η πρόταση για αναθεώρηση του εθνικού προγράμματος μόλις υποβλήθηκε. Θα εργαστούμε λοιπόν με βάση αυτό. Οι υπηρεσίες της Επιτροπής θα συνεργαστούν στενά πάνω σε όλες αυτές τις επιλογές με τις ελληνικές αρχές. Αποφασίσαμε να συγκροτήσουμε μια ειδική ομάδα εργασίας η οποία θα ξεκινήσει αμέσως δουλειά, σήμερα. Μαζί θα βρούμε τους καλύτερους δυνατούς τρόπους για να βοηθήσουμε τους Έλληνες. Ο ελληνικός λαός μπορεί να βασίζεται στην Ευρώπη για ταχεία στήριξη, μέγιστη ευελιξία. Στεκόμαστε στο πλευρό σας, όχι μόνο σε αυτή την δύσκολη συγκυρία, αλλά και για την ανοικοδόμηση και την ανασυγκρότηση. Κυριάκος Μητσοτάκης: Ευχαριστώ, κα Πρόεδρε, αγαπητή Ursula. Πρώτα απ’ όλα, σε ευχαριστώ για την ταχύτητα με την οποία ανταποκρίθηκες στο αίτημά μου να συναντηθούμε με εσένα και το επιτελείο σου ώστε να συζητήσουμε, όπως κάναμε σήμερα, σε μια πολύ εποικοδομητική συνάντηση, τους τρόπους με τους οποίους η Ευρώπη μπορεί να σταθεί στο πλευρό του ελληνικού λαού σε αυτές τις εξαιρετικά δύσκολες στιγμές. Θα ήθελα αρχικά να αναφερθώ στη σοβαρότητα της παρούσας κατάστασης. Τον τελευταίο μήνα η Ελλάδα υπέστη δύο καταστροφικές φυσικές καταστροφές ιστορικών διαστάσεων. Η mega πυρκαγιά στην περιοχή του Έβρου είναι η μεγαλύτερη πυρκαγιά στην ιστορία της Ευρώπης. Και σαν να μην έφτανε αυτό, ύστερα μας χτύπησε και η μεγάλη κακοκαιρία Daniel, η οποία έπληξε ιδιαίτερα έντονα τις περιοχές της Θεσσαλίας και της κεντρικής Ελλάδας. Είχαμε τις χειρότερες πλημμύρες στην ιστορία μας. Πρόκειται ίσως για μία από τις ισχυρότερες καταιγίδες που έχουν πλήξει την Ευρώπη. Θα ήθελα να εκφράσω και πάλι τα συλλυπητήριά μου σε όσους έχασαν αγαπημένα τους πρόσωπα σε αυτήν την κακοκαιρία. Θα ήθελα να ευχαριστήσω τα συνεργεία έκτακτων αναγκών, την Πολιτική Προστασία, τις Ένοπλες Δυνάμεις μας, όλους τους εθελοντές που εξακολουθούν, αυτή τη στιγμή που μιλάμε, να επιχειρούν στο πεδίο, αντιμετωπίζοντας τις συνέπειες αυτής της πρωτοφανούς φυσικής καταστροφής. Αυτή είναι μόνο μία φωτογραφία από το χωριό Μεταμόρφωση -πώς ήταν πριν την καταιγίδα, πώς είναι τώρα. Δυστυχώς έχουμε δεκάδες οικισμούς που βρίσκονται σε παρόμοια κατάσταση. Είχαμε τεράστιες ζημιές στην αγροτική μας παραγωγή, σημαντικές ζημιές στις υποδομές μας και κυρίως επλήγησαν οι ζωές των ανθρώπων, τα σπίτια των οποίων έχουν πλημμυρίσει. Επομένως, πρώτη μας προτεραιότητα είναι να διασφαλίσουμε ότι αυτοί οι άνθρωποι θα μπορέσουν να επιστρέψουν στα σπίτια τους, ότι οι επιχειρήσεις θα μπορέσουν να επαναλειτουργήσουν. Και βασιζόμαστε στη στήριξη της Ευρώπης για να μπορέσουμε να το πετύχουμε αυτό. Είναι θετικό ότι, αν μη τι άλλο, η οικονομία μας έχει πολύ καλές επιδόσεις. Είμαστε σε θέση να καλύψουμε πολλές άμεσες ανάγκες χωρίς να αποκλίνουμε από τους δημοσιονομικούς μας στόχους. Θεωρώ όμως ότι η Ευρωπαϊκή Ένωση θα πρέπει γρήγορα, όπως είπατε, να δείξει τη μέγιστη δυνατή στήριξη αλλά και τη μέγιστη δυνατή ευελιξία, να παρουσιάσει καινοτόμες ιδέες για το πώς θα στηρίξει την Ελλάδα άμεσα, αλλά επίσης σε βραχυπρόθεσμο προς μεσοπρόθεσμο ορίζοντα. Πιστεύω ότι αναφερθήκατε σε πολλά από τα θέματα που συζητήσαμε. Έχουμε ακόμη πρόσθετα αχρησιμοποίητα κονδύλια που θα είχαν χαθεί, όπως συμβαίνει σε αυτά τα προγράμματα, και τα οποία μπορούν να διατεθούν για την άμεση στήριξη των πολιτών και των επιχειρήσεων. Πιστεύω ότι είναι σημαντικό να είναι γνωστό ότι μέρος της υποστήριξης που θα λάβουν τις επόμενες εβδομάδες θα περιλαμβάνει και ευρωπαϊκά χρήματα. Και βέβαια, ο επαναπρογραμματισμός των χρηματοδοτικών εργαλείων που διαθέτουμε για την επόμενη περίοδο θα μας επιτρέψει να ανακατευθύνουμε περισσότερα από 2 δισεκατομμύρια ευρώ προς την ανοικοδόμηση, αλλά και να ξαναχτίσουμε καλύτερα ό,τι έχει καταστραφεί. Θέλω να το τονίσω αυτό, διότι είναι ξεκάθαρο ότι οι παλιοί «κανόνες του παιχνιδιού» δεν ισχύουν πλέον για αυτό που βιώνουμε. Και, φυσικά, αυτό ισχύει και για τα μέσα που πρέπει να κινητοποιήσει η Ευρώπη ώστε να στηρίξει τις χώρες που υφίστανται τις συνέπειες της κλιματικής αλλαγής. Έχουμε συζητήσει πολλές φορές -και η Επιτροπή είναι πολύ υποστηρικτική- τη διοχέτευση σημαντικά περισσότερων κονδυλίων στο Ταμείο Αλληλεγγύης. Το Ταμείο Αλληλεγγύης σχεδιάστηκε πριν από 20 χρόνια. Είναι σαφές ότι δεν εξυπηρετεί τον σκοπό του, όχι από πλευράς διαδικασιών αλλά από την άποψη του μεγέθους των διαθέσιμων κονδυλίων. Θα αποτελέσει, λοιπόν, προσωπική μου αποστολή να πείσω τους συναδέλφους μου στο Ευρωπαϊκό Συμβούλιο ότι πρέπει να αυξήσουμε σημαντικά τα κονδύλια του Ταμείου Αλληλεγγύης, προκειμένου να στηρίξουμε χώρες που πλήττονται από φυσικές καταστροφές οι οποίες συνδέονται άμεσα με την κλιματική αλλαγή. Υπάρχουν όμως και άλλοι τύποι φυσικών καταστροφών για τις οποίες κράτη χρειάζονται υποστήριξη. Αυτό ασφαλώς ισχύει και για το γεωργικό αποθεματικό, το οποίο είναι λιγότερο από 500 εκατομμύρια, εν μέσω των σημαντικών επιπτώσεων της κλιματικής αλλαγής. Είναι επίσης πολύ σαφές ότι πρέπει να κινητοποιήσουμε πρόσθετα κεφάλαια για τον σκοπό αυτό. Υπάρχουν πολλές ιδέες, αλλά πρέπει να πείσουμε τους συναδέλφους μας στο Ευρωπαϊκό Συμβούλιο ότι αυτό αποτελεί ύψιστη προτεραιότητα. Νομίζω ότι το σημαντικό τώρα είναι, όπως επισημάνατε, να μην απελπιστούμε. Θα ανοικοδομήσουμε, η Ευρώπη θα μας στηρίξει σε αυτή την προσπάθεια. Και θα ήθελα να σας ευχαριστήσω και πάλι, κα Πρόεδρε, για την ταχύτητα με την οποία ανταποκριθήκατε στο αίτημά μου. Θα ήθελα να επισημάνω ότι έχουμε ήδη συστήσει, όπως είπατε, μια ειδική ομάδα εργασίας που θα εργαστεί ενδελεχώς για να ξεπεραστεί η παραδοσιακή γραφειοκρατία και να διασφαλιστεί ότι τα όποια χρήματα εκταμιεύονται από την Ευρώπη θα φτάσουν στον τελικό προορισμό τους το συντομότερο δυνατό. Και ξέρω ότι, όπως και σε πολλές άλλες περιπτώσεις τα τελευταία χρόνια, μπορούμε να υπολογίζουμε στην προσωπική σας υποστήριξη. Μπορούμε να βασιστούμε στην υποστήριξη της Ευρώπης. Η Ευρώπη έχει στηρίξει την Ελλάδα σε πολύ δύσκολες περιόδους και είμαι βέβαιος ότι θα κάνει το ίδιο και τώρα. "
2023-09-12,32521,https://www.primeminister.gr/2023/09/12/32521,Ενημερωτικό σημείωμα για τη συνάντηση του Πρωθυπουργού Κυριάκου Μητσοτάκη με την Πρόεδρο του Ευρωπαϊκού Κοινοβουλίου Roberta Metsola | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης συναντήθηκε στο Στρασβούργο με την Πρόεδρο του Ευρωπαϊκού Κοινοβουλίου, Roberta Metsola, στο πλαίσιο των επαφών που έχει με κορυφαίους αξιωματούχους των ευρωπαϊκών θεσμών για τη στήριξη της χώρας μας στην αντιμετώπιση των επιπτώσεων των πρόσφατων φυσικών καταστροφών. Κατά την έναρξη της συνάντησης έγιναν οι ακόλουθες δηλώσεις (ανεπίσημη μετάφραση από τα αγγλικά): Roberta Metsola: Υπό αυτές τις πολύ δύσκολες συνθήκες στεκόμαστε στο πλευρό σας, εκφράζοντας την απόλυτη αλληλεγγύη και στήριξή μας. Όπως καταλαβαίνω, θα συναντηθείτε τώρα με την Πρόεδρο της Ευρωπαϊκής Επιτροπής. Δύο σύντομα μηνύματα από εμένα. Πρώτα απ’ όλα, από πολιτικής άποψης, σε ό,τι αφορά στον προϋπολογισμό και πόρους, οποιαδήποτε απόφαση χρειαστεί να ληφθεί από το Κοινοβούλιο θα την λάβουμε το συντομότερο δυνατό. Διότι γνωρίζουμε ότι πρόκειται για μια μεγάλη καταστροφή που συνδέεται με την κλιματική κρίση και απαιτεί πρωτοφανή αποτελεσματικότητα και βοήθεια. Δεύτερο σημείο: η Ελλάδα δεν πρέπει να είναι μόνη της στην αντιμετώπιση μίας κατάστασης που θα πρέπει να αντιμετωπιστεί από ολόκληρη την Ευρώπη. Θέλω να τονίσω ότι στις χειρότερες στιγμές οι Έλληνες πρέπει να δουν το καλύτερο πρόσωπο της Ευρώπης, και αυτό πρέπει να κάνουν οι Επιτροπές του Κοινοβουλίου. Κυριάκος Μητσοτάκης: Κυρία Πρόεδρε, σας ευχαριστώ για την υποδοχή. Πράγματι, βρίσκομαι εδώ σήμερα γιατί έπρεπε να συναντήσω την Πρόεδρο της Επιτροπής και το επιτελείο της το συντομότερο δυνατό, δεδομένου ότι βρίσκονται εδώ αυτή την εβδομάδα και για την ετήσια ομιλία της για την κατάσταση της Ευρωπαϊκής Ένωσης (State of the Union). Ορθώς επισημαίνετε ότι αντιμετωπίσαμε ένα πρωτοφανές καιρικό φαινόμενο, μία καταστροφή τεραστίων διαστάσεων, κάτι που ήταν ουσιαστικά πέρα από τα μεγέθη που μπορούσαμε να προβλέψουμε. Και έχετε δίκιο ότι σε άνευ προηγουμένου συγκυρίες χρειαζόμαστε μια άνευ προηγουμένου αντίδραση. Γι’ αυτόν τον λόγο βρίσκομαι εδώ, ώστε να δούμε με ποιον τρόπο μπορούμε να κινητοποιήσουμε περισσότερη ευρωπαϊκή βοήθεια, τόσο βραχυπρόθεσμα, προκειμένου να παρασχεθεί αρωγή στην Ελλάδα και στον ελληνικό λαό τώρα, αλλά και μακροπρόθεσμα, να έχουμε καλύτερη επίγνωση του γεγονότος ότι τέτοιου είδους φαινόμενα θα εκδηλώνονται με αυξημένη συχνότητα και ότι δεν μπορούμε να επικεντρωθούμε μόνο στην άμβλυνση των συνεπειών. Σε ευρωπαϊκό επίπεδο είμαστε πολύ τολμηροί στην πολιτική μας για τον μετριασμό των επιπτώσεων, την κλιματική ουδετερότητα έως το 2050. Πρέπει, ωστόσο, να είμαστε πολύ πιο δραστήριοι όσον αφορά την προσαρμογή. Και, ειλικρινά, τα κονδύλια που είναι διαθέσιμα επί του παρόντος για την προσαρμογή απλά δεν επαρκούν για να αντιμετωπίσουμε τέτοιου είδους γεγονότα. Αυτό είναι ένα θέμα που πρέπει να συζητηθεί μεταξύ όλων των ευρωπαϊκών θεσμών. Φυσικά θα συζητηθεί με την Ευρωπαϊκή Επιτροπή. Θα συζητηθεί -σίγουρα θα το θέσω εγώ- στο Ευρωπαϊκό Συμβούλιο. Ασφαλώς πρέπει να συζητηθεί και στο Ευρωπαϊκό Κοινοβούλιο. Σας ευχαριστώ και πάλι για την αλληλεγγύη σας. Θα καταφέρουμε να το ξεπεράσουμε. Είναι επίσης σημαντικό για τους Έλληνες πολίτες, ιδιαίτερα αυτούς στη Θεσσαλία, οι οποίοι χτυπήθηκαν από αυτή την καταστροφή, να γνωρίζουν ότι η Ευρώπη στέκεται στο πλευρό τους, όχι μόνο στα λόγια, αλλά και με συγκεκριμένες πράξεις. Ελπίζουμε ότι στη συνάντηση με την Πρόεδρο της Επιτροπής και την ομάδα της, στη συνέχεια, θα έχουμε πιο συγκεκριμένα πράγματα να πούμε. "
2023-09-11,32511,https://www.primeminister.gr/2023/09/11/32511,Δήλωση του Πρωθυπουργού Κυριάκου Μητσοτάκη μετά τη σύσκεψη στις εγκαταστάσεις του Φορέα Διαχείρισης Εθνικών Πάρκων Δέλτα Έβρου – Δαδιάς | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης επισκέφθηκε σήμερα το δάσος της Δαδιάς, όπου έγινε παρουσίαση της πρώτης αποτίμησης των επιπτώσεων της πρόσφατης πυρκαγιάς, με βάση τις αυτοψίες που έχουν γίνει και δορυφορικές εικόνες υψηλής ανάλυσης. Συζητήθηκαν επίσης βήματα αποκατάστασης του δάσους, τόσο σε επίπεδο αντιπλημμυρικών – αντιδιαβρωτικών παρεμβάσεων, όσο και σε επίπεδο προστασίας του οικοσυστήματος, αλλά και ενέργειες για τη στήριξη της περιοχής. Μετά την ολοκλήρωση της σύσκεψης ο Πρωθυπουργός έκανε τη ακόλουθη δήλωση: Κύριε Δήμαρχε, κ. Περιφερειάρχη, κύριοι συνάδελφοι στη Βουλή, αγαπητά στελέχη των Ενόπλων Δυνάμεων, της Πυροσβεστικής, του ΟΦΥΠΕΚΑ, πραγματικά λυπάμαι που βρίσκομαι σήμερα εδώ σε μία πολύ δύσκολη συγκυρία, μετά από μία καταστροφική πυρκαγιά πάρα πολύ μεγάλη, πάρα πολύ έντονη. Θέλω καταρχάς να ευχαριστήσω όλες και όλους όσοι έδωσαν τον αγώνα εκείνες τις πολύ δύσκολες μέρες, μέσα στη φωτιά. Αναφέρομαι προφανώς στα στελέχη της Πυροσβεστικής, αλλά και στα στελέχη της Αυτοδιοίκησης, στον αγώνα τον οποίο έκανε ο ΟΦΥΠΕΚΑ. Θα κάνω και μία ξεχωριστή μνεία στους δασικούς μας συνεταιρισμούς, οι οποίοι και αυτοί μπήκαν μέσα στο δάσος και νομίζω ότι αν σήμερα υπάρχει μία αχτίδα αισιοδοξίας ότι υπάρχουν κομμάτια τα οποία σώθηκαν, οφείλεται και στη δική τους δραστική παρέμβαση. Προφανώς πολλά πράγματα πρέπει να αλλάξουν και θα αλλάξουν στον τρόπο με τον οποίον οργανώνουμε την πρόληψη για τις δασικές πυρκαγιές. Δεν θέλω να μηδενίσω αυτά τα οποία έγιναν, διότι έγιναν πράγματα και μετά τη φωτιά την περσινή. Αλλά πριν τη φωτιά την περσινή, η Δαδιά είχε εντοπιστεί ως ένα δάσος εθνικής, ευρωπαϊκής σημασίας, το οποίο έπρεπε να προστατεύσουμε και η αλήθεια είναι ότι, δυστυχώς, δεν τα καταφέραμε όπως το είχαμε σχεδιάσει. Γιατί πρέπει να είμαστε ειλικρινείς και έντιμοι με τους εαυτούς μας, για να μπορέσουμε να γίνουμε καλύτεροι. Υπάρχουν, όμως, ορισμένες χαραμάδες, τουλάχιστον, αισιοδοξίας. Πράγματι, η δορυφορική αποτύπωση δείχνει ότι η ζημιά δεν είναι τόσο καταστροφική όσο στην αρχή φοβόμασταν. Μιλάμε για μια πολύ μεγάλη ζημιά -θέλω να είμαι ειλικρινής μαζί σας- όμως, όπως φάνηκε και από το βίντεο, έχουμε αρκετές εκτάσεις οι οποίες είναι είτε άκαφτες είτε έχουν καεί λίγο. Αυτό θα βοηθήσει στη φυσική αναγέννηση, άρα προφανώς και στην προστασία της πανίδας. Υπάρχει μεγάλη εμπειρία και από τον Οργανισμό, αλλά και από τις οργανώσεις που βοηθούν και θέλω και αυτές να τις ευχαριστήσω. Πιστεύω ότι η πανίδα θα μπορέσει να επιβιώσει και να ανακάμψει και με την όποια βοήθεια χρειάζεται από τον άνθρωπο. Τι πρέπει να γίνει από εδώ και στο εξής, γιατί δεν μπορούμε να γυρίσουμε τον χρόνο πίσω: Έχουμε μία πολύ καλή Δασική Υπηρεσία και πολύ έμπειρους ανθρώπους εδώ στο πεδίο και θέλω να τους ευχαριστήσω. Αυτό το οποίο έχω ζητήσει είναι ταχύτατα -και το γνωρίζει και ο Βαγγέλης Γκουντούφας- να ετοιμάσουμε όλες τις μελέτες, ήδη αυτές έχουν αποτυπωθεί στον χάρτη, έτσι ώστε με τους αναδόχους αναδάσωσης -έτσι το ονομάζουμε, ουσιαστικά πρόκειται για πρώτες παρεμβάσεις αντιδιαβρωτικών και αντιπλημμυρικών έργων- γρήγορα να μπορούμε να μπούμε στο πεδίο για να κάνουμε αυτό το οποίο καταφέραμε και κάναμε στην Εύβοια. Στην Εύβοια τα αντιπλημμυρικά τα οποία κάναμε, άντεξαν όλα. Το δάσος ήδη έχει αρχίσει να αναγεννάται και η εικόνα είναι μάλλον καλύτερη από ό,τι θα περιμέναμε δύο χρόνια μετά. Αυτό απλά γιατί πρέπει, όσο κι αν είναι δύσκολο, να βλέπουμε λίγο τα πράγματα με μία σχετική αισιοδοξία. Έχουμε κινητοποιήσει πολλούς ιδιώτες αναδόχους, υπάρχει μεγάλο ενδιαφέρον. Αυτό το οποίο θα ήθελα, Βαγγέλη, είναι να διαχωρίσουμε στο μυαλό μας τα έργα που αφορούν τη Δαδιά από τα έργα του υπόλοιπου νομού, έτσι ώστε τα έργα της Δαδιάς να τα αναλάβει ένας -ακριβώς γιατί είναι η Δαδιά και είναι συγκεκριμένα- και για τα υπόλοιπα θα κινηθούμε -ήδη για την Παλαγία έχουμε τον ανάδοχο- για να μπορέσουμε να κάνουμε αυτόν τον διαχωρισμό και να κινηθούμε πολύ γρήγορα στα άμεσα έργα. Είχαμε την ευκαιρία χθες να συζητήσουμε -και αυτό είναι κάτι το οποίο θα το δούμε άμεσα- τη συνολική αντιπλημμυρική θωράκιση του Έβρου, καθώς δεν του είναι άγνωστες οι πλημμύρες και προφανώς πρέπει να γίνουν ευρύτερες παρεμβάσεις, οι οποίες απαιτούν έναν πιο συγκροτημένο κεντρικό σχεδιασμό. Θέλω επίσης να σταθώ σε αυτό το οποίο είπε ο Δήμαρχος και αναγνωρίζω απόλυτα, το συζητήσαμε και χθες εκτενώς: ότι μερικές φορές ένας Δήμος πολύ μεγάλος σε έκταση ο οποίος είναι όλος προστατευμένος μπορεί να βρεθεί σε μειονεκτική θέση και όχι σε πλεονεκτική θέση. Είναι δύσκολο, παραδείγματος χάρη, να γίνουν άλλου είδους αναπτυξιακά έργα, από τα οποία ο Δήμος μπορεί να έχει ένα όφελος. Αυτό, Θοδωρή, είναι κάτι το οποίο πρέπει να το δούμε και στα πλαίσια των αντισταθμιστικών, από τις Ανανεώσιμες Πηγές Ενέργειας παραδείγματος χάρη. Ενδεχομένως πρέπει να δημιουργηθεί ένα ευρύτερο ταμείο, σε επίπεδο Περιφέρειας, ακριβώς ώστε να μπορούμε να έχουμε κάποιες πληρωμές εξισορρόπησης προς αυτούς οι οποίοι εκ των πραγμάτων δεν μπορούν να έχουν τη δυνατότητα να έχουν πρόσβαση σε τέτοιους πόρους. Δήμαρχε, το είπα και χθες, το ξαναλέω και εδώ: να ξέρεις ότι θα είμαστε κοντά στον Δήμο, σε όλα τα επίπεδα. Δεν θα μιλήσω τώρα αναλυτικά για τα αναπτυξιακά μας σχέδια για την επόμενη μέρα, όμως θα κάνουμε πράγματα. Θα σταθώ ιδιαίτερα όμως σε αυτό το οποίο είπες: στην ανάγκη να στηρίξουμε τα τοπικά επαγγέλματα, Δημόσια ΙΕΚ Υλοτομίας, παραδείγματος χάρη. Θα ήθελα πραγματικά να κάνω το Σουφλί και τη Δαδιά το κέντρο εκπαίδευσης των νέων υλοτόμων μας. Θα χρειαστούμε πολλούς περισσότερους, διότι το όραμά μας για τη διαχείριση των δασών επιβάλλει περισσότερη παρουσία μέσα στα δάση. Είναι αδιανόητο σήμερα, ως χώρα, 70 εκατομμύρια στρέμματα δασοκάλυψη στη χώρα και είμαστε ελλειμματικοί στο ξύλο. Εισάγουμε ξύλο, κάτι δεν κάνουμε σωστά και αυτό πρέπει να το αλλάξουμε. Αυτό είναι ένα μόνο παράδειγμα. Θέλω επίσης να τονίσω, θα το πω και στην Αλεξανδρούπολη, ότι πέραν του «Evros pass» θα υπάρχει «Dadia pass», το οποίο θα είναι ακόμα πιο ευνοϊκό γι’ αυτούς οι οποίοι θα θελήσουν να έρθουν στη Δαδιά. Και να ζητήσω από τον Δήμο και από τον ΟΦΥΠΕΚΑ να ετοιμάσουμε τις νέες διαδρομές -γιατί υπάρχουν πολλά πράγματα τα οποία μπορεί να δει κάποιος ακόμα μέσα στο δάσος- ώστε οι επισκέπτες οι οποίοι θα έρθουν να μπορούν να έχουν τη δυνατότητα να δουν το δάσος και, ναι, να εξοικειωθούν και με την έννοια της αποκατάστασης του δάσους την επόμενη μέρα. Οπότε θα μεριμνήσω σίγουρα, εξάλλου δεν είναι πάρα πολλά τα δωμάτια τα οποία έχετε, να υπάρχει μια προνομιακή αντιμετώπιση ώστε να μην έρχονται όλοι, γιατί καταλαβαίνω το άγχος «τώρα θα έρθουν όλοι στα παράλια, στην Αλεξανδρούπολη». Αλλά Έβρος δεν είναι μόνο Αλεξανδρούπολη, είναι κάτι το οποίο το έχουμε συζητήσει πολλές φορές. Έβρος είναι και το Σουφλί, είναι ο κεντρικός Έβρος, Έβρος είναι και ο βόρειος Έβρος. Αλλά αυτά είναι τα πολύ πρώτα, τα πολύ άμεσα τα οποία μπορούμε να κάνουμε. Όπως είπα, δεν μπορούμε να γυρίσουμε τον χρόνο πίσω. Μπορούμε να γίνουμε μόνο καλύτεροι και να δούμε τι θα κάνουμε από εδώ και στο εξής. Να πω και πάλι ότι έχω πολύ μεγάλη εμπιστοσύνη σε όλους όσοι αγαπούν και ασχολούνται με το δάσος στην περιοχή. Εξάλλου, ζήσατε μέσα στο δάσος και θα ζείτε μέσα στο δάσος. Αναφέρομαι και στην Τοπική Αυτοδιοίκηση αλλά και στις δασικές μας υπηρεσίες. Θέλω να θυμίσω ότι μία από τις σημαντικές μεταρρυθμίσεις τις οποίες κάναμε την προηγούμενη τετραετία ήταν ακριβώς να μεταφέρουμε τις δασικές υπηρεσίες στο Υπουργείο Περιβάλλοντος, ώστε να υπάρχει ουσιαστικός πολιτικός προϊστάμενος, γιατί πριν όλοι γνωρίζετε ότι μέσα στο χάος των αποκεντρωμένων ήταν συχνά ακέφαλες. Ο Γιώργος Αμυράς είναι μαζί μας και θα παραμείνει στο πρωθυπουργικό γραφείο, ως προσωπικός μου σύμβουλος, για να ενθαρρύνει και να παροτρύνει και να υποστηρίζει το Υπουργείο και τη Γενική Διεύθυνση στο να σιγουρευτούμε ότι τα έργα αυτά θα τρέχουν γρήγορα, να υπάρχει και ένας κεντρικός σύνδεσμος με εμένα και είναι ένας άνθρωπος που τον ξέρετε εξάλλου καλά, γιατί είχε δουλέψει πριν και μαζί με το Δήμο, μαζί με την Περιφέρεια, με την οποία έχουμε μία πολύ καλή συνεργασία. Θα κοιτάξουμε μπροστά με αισιοδοξία. Να ξέρεις Δήμαρχε ότι και για το Σουφλί, αλλά και για τον Έβρο, δεν υπάρχει περίπτωση να διαφύγει του προσωπικού μου ενδιαφέροντος η επόμενη μέρα. Οπότε, ευχαριστώ και πάλι πάρα πολύ και η δουλειά ξεκινάει τώρα. "
2023-09-11,32508,https://www.primeminister.gr/2023/09/11/32508,Ενημερωτικό σημείωμα για την παρουσία του Πρωθυπουργού Κυριάκου Μητσοτάκη στον αγιασμό στο Δημοτικό Σχολείο Παλαγίας Έβρου | Ο Πρωθυπουργός της Ελληνικής Δημοκρατίας,"Στον αγιασμό στο Δημοτικό Σχολείο Παλαγίας Έβρου, που υπέστη σοβαρές φθορές από τις πρόσφατες πυρκαγιές αλλά αποκαταστάθηκαν σε χρόνο-ρεκόρ μόλις 20 ημερών, παρέστη ο Πρωθυπουργός Κυριάκος Μητσοτάκης για την έναρξη της σχολικής χρονιάς. «Καταφέραμε και πετύχαμε, δουλεύοντας όλοι μαζί, ένα μικρό θαύμα, καθώς μέσα σε μόλις λίγες εβδομάδες ένα σχολείο το οποίο ήταν πρακτικά κατεστραμμένο ανοίγει και πάλι τις πόρτες του για τους μαθητές μας, για τους δασκάλους τους, καλύτερο από ό,τι ήταν πριν. Και θέλω, καταρχάς, να ευχαριστήσω ξεχωριστά όλες και όλους όσοι δούλεψαν για να μπορέσουμε σήμερα να είμαστε εδώ και να κάνουμε τον αγιασμό σε αυτό το σχολείο το οποίο τόσο αγαπάτε, στις υπηρεσίες του Δήμου, στους γονείς πρώτα και πάνω απ’ όλα -που ξέρω πόσο πλάτη βάλατε για να μπορούμε να είμαστε σήμερα εδώ», σημείωσε ο Πρωθυπουργός στον χαιρετισμό του. «Θέλω να γνωρίζετε ότι σε όλη αυτήν την προσπάθεια θα σταθούμε δίπλα σας. Και εδώ, για το σχολείο, το οποίο θα γίνει πολύ καλύτερο από ό,τι ήταν πριν», τόνισε ο Κυριάκος Μητσοτάκης. «Εκτός από αυτά τα οποία θα κάνουμε στο σχολείο, έχουμε πολλή δουλειά να κάνουμε γύρω από το σχολείο. Και θέλω να σας ενημερώσω ότι ήδη οι σχετικές μελέτες αποκατάστασης της περιοχής γύρω από την Παλαγία έχουν ήδη δρομολογηθεί. Έχουμε το κόστος. Έχουμε ήδη βρει και τους σχετικούς χορηγούς, ώστε να ξεκινήσουμε άμεσα την αποκατάσταση του φυσικού περιβάλλοντος, τα αντιδιαβρωτικά έργα τα οποία πρέπει να γίνουν και μετά όλοι μαζί να βοηθήσουμε τη φύση, η οποία πολύ γρήγορα, είμαι σίγουρος, θα κάνει τη δουλειά της για να πρασινίσει ξανά αυτό το πολύ όμορφο μέρος. Το ίδιο φυσικά θα κάνουμε για όλο τον Έβρο», πρόσθεσε. «Όσο μεγάλες και αν είναι οι αντιξοότητες δεν το βάζουμε ποτέ κάτω. Ανασκουμπωνόμαστε και ξαναχτίζουμε καλύτερα αυτά τα οποία η μανία της φύσης κατέστρεψε» Αναφερόμενος στις πλημμύρες που έπληξαν τη Θεσσαλία, ο Πρωθυπουργός ανέφερε: «Θέλω, αγαπητά μου παιδιά και αγαπητοί δάσκαλοι και γονείς, σήμερα η σκέψη μας να πάει σε ένα άλλο μέρος της Ελλάδος το οποίο, δυστυχώς, δοκιμάζεται ακόμα περισσότερο από ό,τι δοκιμαστήκατε εσείς. Στη Θεσσαλία, όπου δυστυχώς άνθρωποι έχασαν τη ζωή τους, πάρα πολλοί συμπολίτες μας έχασαν τα σπίτια τους μέσα από μια καταστροφική πλημμύρα όμοια της οποίας δεν έχουμε ξαναδεί στη χώρα μας». «Αλλά θέλω να ξέρετε ότι όσο μεγάλες και αν είναι οι αντιξοότητες, όσο μεγάλες και αν είναι οι δυσκολίες δεν το βάζουμε ποτέ κάτω, έτσι δεν είναι; Ποτέ κάτω. Πάντα ανασκουμπωνόμαστε, πάντα κοιτάμε μπροστά με αισιοδοξία και ξαναχτίζουμε καλύτερα, όχι απλά ξαναχτίζουμε, ξαναχτίζουμε καλύτερα αυτά τα οποία η μανία της φύσης κατέστρεψε», υπογράμμισε ο Κυριάκος Μητσοτάκης. Πέραν των επισκευών, οι οποίες ολοκληρώθηκαν σε διάστημα μικρότερο των τριών εβδομάδων χάρη σε χρηματοδότηση της ΔΕΠΑ Εμπορίας ώστε το σχολικό συγκρότημα να υποδεχτεί μαθητές και εκπαιδευτικούς την πρώτη μέρα της σχολικής χρονιάς, το επόμενο διάστημα προβλέπεται να υλοποιηθούν εργασίες ενεργειακής αναβάθμισης του κτιρίου, που θα περιλαμβάνουν εγκατάσταση θερμοπρόσοψης και αντικατάσταση των κουφωμάτων. Παράλληλα, μεταξύ άλλων, ήδη σχεδιάζεται η κατασκευή γυμναστηρίου και βιβλιοθήκης. «Η πολιτεία βρέθηκε δίπλα σας, η πολιτεία θα είναι δίπλα σας, όπως είπε ο Πρωθυπουργός. Και βέβαια, το σχολείο αυτό σήμερα γίνεται ένα σύμβολο για όλη τη χώρα, πως έπειτα από αντιξοότητες, έπειτα από δυσκολίες, ακόμα κι έπειτα από καταστροφές, πάντα καταφέρνουμε να βελτιωθούμε, πάντα γινόμαστε καλύτεροι, πάντα καταφέρνουμε να ξανασηκωθούμε», σημείωσε από την πλευρά του ο Υπουργός Παιδείας, Θρησκευμάτων και Αθλητισμού Κυριάκος Πιερρακάκης. «Σήμερα έχουμε την χαρά να κάνουμε τον αγιασμό σε ένα πολύ καλύτερο, πολύ ομορφότερο σχολείο από αυτό που αφήσατε τον Ιούνιο και θα γίνει ακόμα ομορφότερο», δήλωσε η Διευθύντρια του Δημοτικού Σχολείου Παλαγίας, Δήμητρα Βουρδόγλου, και πρόσθεσε: «Ένα μεγάλο ευχαριστώ σε εσάς, κ. Πρωθυπουργέ, που με την ιδιαίτερη ευαισθησία και αγάπη για τον Έβρο μας, δώσατε τάχιστα, ο ίδιος προσωπικά, λύση στη χρηματοδότηση του έργου αποκατάστασης του σχολείου μας». Την εκδήλωση χαιρέτισε ο Δήμαρχος Αλεξανδρούπολης Γιάννης Ζαμπούκης. Ο Πρόεδρος του Συλλόγου Γονέων και Κηδεμόνων του σχολείου, Φίλιππος Κετίκογλου, ευχαρίστησε, μεταξύ άλλων, την κυβέρνηση για την ταχύτητα με την οποία εκτελέστηκαν τα έργα αποκατάστασης. Ολόκληρος ο χαιρετισμός του Πρωθυπουργού Αγαπητά μου παιδιά, αγαπητοί δάσκαλοι, αγαπητοί γονείς, Καταρχάς καλή σχολική χρονιά, με πολλά χαμόγελα και με περισσότερη αισιοδοξία. Ήθελα σήμερα να βρεθώ εδώ μαζί σας, στην Αλεξανδρούπολη, στο χωριό σας, για να σηματοδοτήσω με την παρουσία μου αυτό το νέο ξεκίνημα το οποίο καλούμαστε όλοι να κάνουμε, μετά από ένα εξαιρετικά δύσκολο καλοκαίρι, όχι μόνο για τον Έβρο αλλά συνολικά για όλη μας την πατρίδα. Πράγματι Σεβασμιότατε, εδώ καταφέραμε και πετύχαμε, δουλεύοντας όλοι μαζί, ένα μικρό θαύμα, καθώς μέσα σε μόλις λίγες εβδομάδες ένα σχολείο το οποίο ήταν πρακτικά κατεστραμμένο ανοίγει και πάλι τις πόρτες του για τους μαθητές μας, για τους δασκάλους τους, καλύτερο από ό,τι ήταν πριν. Και θέλω, καταρχάς, να ευχαριστήσω ξεχωριστά όλες και όλους όσοι δούλεψαν για να μπορέσουμε σήμερα να είμαστε εδώ και να κάνουμε τον αγιασμό σε αυτό το σχολείο το οποίο τόσο αγαπάτε, στις υπηρεσίες του Δήμου, στους γονείς πρώτα και πάνω απ’ όλα -που ξέρω πόσο πλάτη βάλατε για να μπορούμε να είμαστε σήμερα εδώ. Αλλά και ένα ξεχωριστό ευχαριστώ στη ΔΕΠΑ Εμπορίας και στον Διευθύνοντα Σύμβουλο, τον κ. Ξιφαρά, ο οποίος από την πρώτη στιγμή που τον κάλεσα στο τηλέφωνο ζητώντας του να λειτουργήσει το σχολείο μέσα σε λίγες εβδομάδες κατάφερε και έφερε εις πέρας, σε συνεργασία με το Δήμο, αυτήν την αποστολή και είμαστε σήμερα εδώ και μπορούμε και κάνουμε αυτόν τον αγιασμό. Ξέρω, φίλες και φίλοι, πόσο δοκιμάστηκε ο Έβρος αυτό το καλοκαίρι. Ξέρω επίσης ότι θα πάρει καιρό για να γιατρέψουμε τις πληγές μας. Όμως θέλω να γνωρίζετε ότι σε όλη αυτήν την προσπάθεια θα σταθούμε δίπλα σας. Και εδώ, για το σχολείο, το οποίο θα γίνει πολύ καλύτερο από ό,τι ήταν πριν. Από ό,τι κατάλαβα παιδιά θέλετε ακόμα ένα γήπεδο μπάσκετ να το φτιάξουμε, έτσι δεν είναι; Ένα γήπεδο ποδοσφαίρου, το χρειαζόμαστε κι αυτό, ένα 5×5. Για να ακούσω, τι άλλο θέλουμε; Έχουμε, λοιπόν, πολλά σχέδια για το σχολείο και θέλω να γνωρίζετε ότι ήδη, σε συνεργασία και με Μη Κυβερνητικές Οργανώσεις και με τον ιδιωτικό τομέα, μέσα στους επόμενους μήνες το σχολείο σας θα γίνει πραγματικά πολύ καλύτερο. Έχουμε πολλά αιτήματα εδώ. Λοιπόν, θα ζητήσω όλα αυτά να βρεθείτε μαζί, παιδιά, να μου τα βάλετε σε ένα ωραίο γράμμα και να μου πείτε τι θέλετε παραπάνω να κάνουμε στο σχολείο και θα τα κάνουμε. Αλλά εκτός από αυτά τα οποία θα κάνουμε στο σχολείο, έχουμε πολλή δουλειά να κάνουμε γύρω από το σχολείο. Και θέλω να σας ενημερώσω ότι ήδη οι σχετικές μελέτες αποκατάστασης της περιοχής γύρω από την Παλαγία έχουν ήδη δρομολογηθεί. Έχουμε το κόστος. Έχουμε ήδη βρει και τους σχετικούς χορηγούς, ώστε να ξεκινήσουμε άμεσα την αποκατάσταση του φυσικού περιβάλλοντος, τα αντιδιαβρωτικά έργα τα οποία πρέπει να γίνουν και μετά όλοι μαζί να βοηθήσουμε τη φύση, η οποία πολύ γρήγορα, είμαι σίγουρος, θα κάνει τη δουλειά της για να πρασινίσει ξανά αυτό το πολύ όμορφο μέρος. Το ίδιο φυσικά θα κάνουμε για όλο τον Έβρο. Θα έχουμε την ευκαιρία στη συνέχεια αυτά να τα πούμε. Τελειώνοντας, θέλω, αγαπητά μου παιδιά και αγαπητοί δάσκαλοι και γονείς, σήμερα η σκέψη μας να πάει σε ένα άλλο μέρος της Ελλάδος το οποίο, δυστυχώς, δοκιμάζεται ακόμα περισσότερο από ό,τι δοκιμαστήκατε εσείς. Στη Θεσσαλία, όπου δυστυχώς άνθρωποι έχασαν τη ζωή τους, πάρα πολλοί συμπολίτες μας έχασαν τα σπίτια τους μέσα από μια καταστροφική πλημμύρα όμοια της οποίας δεν έχουμε ξαναδεί στη χώρα μας. Αλλά θέλω να ξέρετε ότι όσο μεγάλες και αν είναι οι αντιξοότητες, όσο μεγάλες και αν είναι οι δυσκολίες δεν το βάζουμε ποτέ κάτω, έτσι δεν είναι; Ποτέ κάτω. Πάντα ανασκουμπωνόμαστε, πάντα κοιτάμε μπροστά με αισιοδοξία και ξαναχτίζουμε καλύτερα, όχι απλά ξαναχτίζουμε, ξαναχτίζουμε καλύτερα αυτά τα οποία η μανία της φύσης κατέστρεψε. Ένα μεγάλο «ευχαριστώ» σε όλους τους εκπαιδευτικούς μας, εδώ από την Παλαγία. Κύριε Υπουργέ, η αρχή της σχολικής χρονιάς είναι πάντα μια αχτίδα αισιοδοξίας, ειδικά για τα πρωτάκια μας, τα οποία για πρώτη φορά έρχονται στο σχολείο. Αλλά σε όλους τους εκπαιδευτικούς, σε όλη τη χώρα, ένα μεγάλο «ευχαριστώ» για όλα αυτά τα οποία κάνουν και γι’ αυτά τα οποία θα κάνουν. Έχουμε πολύ φιλόδοξα σχέδια για το πώς θα τους στηρίξουμε, για το πώς θα αναβαθμίσουμε συνολικά τα σχολεία μας. Και θέλω να γνωρίζετε, κ. Δήμαρχε, κ. Περιφερειάρχη, ότι θα είμαι ξανά εδώ στο χωριό σας, να δω την πρόοδο η οποία θα επιτυγχάνεται στην ευρύτερη περιοχή αλλά και στο σχολείο σας. Και πολύ σύντομα να μπορέσω να παίξω και μπάσκετ και ποδόσφαιρο με τα παιδιά, όταν θα έχουμε φτιάξει τα γήπεδα τα οποία τόσο θέλετε. Καλή χρονιά, να είστε καλά, σας ευχαριστώ πολύ. "
2023-09-10,32505,https://www.primeminister.gr/2023/09/10/32505,Δηλώσεις του Πρωθυπουργού Κυριάκου Μητσοτάκη και των αρμόδιων Υπουργών από το Συντονιστικό Κέντρο Επιχειρήσεων στην Περιφέρεια Θεσσαλίας για τα άμεσα μέτρα στήριξης των πληγέντων από την κακοκαιρία «Daniel» | Ο Πρωθυπουργός της Ελληνικής Δημοκρατίας,"Κυριάκος Μητσοτάκης: Μόλις ολοκληρώσαμε μία ακόμα διευρυμένη σύσκεψη του κυβερνητικού κλιμακίου το οποίο βρίσκεται εδώ, στην Περιφέρεια Θεσσαλίας, και έχει αναλάβει τον γενικότερο συντονισμό όλων των επιχειρήσεων και των παρεμβάσεων μετά την καταστροφική πλημμύρα. Θέλω, καταρχάς, να ευχαριστήσω ακόμα μία φορά όσες και όσους βρίσκονται στο πεδίο με αυταπάρνηση, μέσα στις λάσπες, προσπαθώντας ακόμα και σήμερα να σώσουν ανθρώπινες ζωές, να εξασφαλίσουν την ομαλή τροφοδοσία και κάνουν ό,τι καλύτερο μπορούν για να επανέλθει η ευρύτερη περιοχή, όσο το δυνατόν πιο γρήγορα, σε κάπως πιο κανονικούς ρυθμούς. Έχετε μια τακτική ενημέρωση, ήδη, από τους εκπροσώπους της Πυροσβεστικής για το πώς πηγαίνουν οι επιχειρήσεις έρευνας και διάσωσης, οι οποίες προφανώς και θα συνεχιστούν έως ότου υποχωρήσουν πλήρως όλα τα νερά. Από εκεί και πέρα, σήμερα το ενδιαφέρον μας στράφηκε περισσότερο σε θέματα που έχουν να κάνουν με τη δημόσια υγεία, καθώς αυτό αποτελεί την πρώτη μας προτεραιότητα. Σήμερα βρισκόμαστε αντιμέτωποι με πρωτοφανείς καταστάσεις πλημμυρικών φαινομένων, γι’ αυτό και στη συνέχεια η Αναπληρώτρια Υπουργός θα μιλήσει πιο αναλυτικά για αυτά τα οποία γίνονται ήδη, για αυτά τα οποία πρέπει να συμβούν και για το πώς θα φροντίσουμε ότι όλοι οι πολίτες δεν είναι απλά ασφαλείς αλλά είναι και ταυτόχρονα υγιείς. Αυτό, προφανώς, συμπεριλαμβάνει και το μείζον ζήτημα της καύσης και της ταφής των νεκρών ζώων. Θα ήθελα να ζητήσω, παρακαλώ, από όλες και από όλους, να ακούν τις κατευθύνσεις και τις οδηγίες του Υπουργείου, έτσι ώστε να είμαστε σίγουροι ότι όλα γίνονται στη σωστή κατεύθυνση. Καταλαβαίνω απόλυτα ότι αυτή τη στιγμή η έννοια της επόμενης μέρας έχει να κάνει με την αποκατάσταση των μεγάλων τραυμάτων που αφήνει πίσω της αυτή η θεομηνία. Ο Χρήστος Τριαντόπουλος θα μιλήσει στη συνέχεια πολύ αναλυτικά για το πλαίσιο της κρατικής αρωγής, της άμεσης υποστήριξης την οποία θα παρέχουμε με την ελάχιστη δυνατή γραφειοκρατική διαδικασία, μέσα από την πλατφόρμα της κρατικής αρωγής η οποία θα ανοίξει από αύριο κιόλας. Θέλω να γνωρίζουν όσες και όσοι συμπολίτες μας είδαν τις περιουσίες τους είτε να καταστρέφονται είτε να παθαίνουν μεγάλες ζημιές, ότι το κράτος θα είναι δίπλα τους και θα είναι δίπλα τους γρήγορα, έτσι ώστε να μπορέσουν να ξαναμπούν στα σπίτια τους με την απαραίτητη οικονομική στήριξη για να καλύψουμε τις ανάγκες οικοσκευής και σε δεύτερο χρόνο με εκείνα τα κονδύλια που είναι απαραίτητα προκειμένου να επισκευαστούν οι ζημιές που άφησε πίσω της η πλημμύρα. Προφανώς, το ίδιο αφορά και τους αγρότες μας. Θα μιλήσει στη συνέχεια ο Υπουργός Αγροτικής Ανάπτυξης για τον τρόπο με τον οποίο θα κινηθεί ο ΕΛΓΑ για τις αγροτικές αποζημιώσεις των ασφαλισμένων προϊόντων. Θέλω να τονίσω και πάλι -το γνωρίζετε εξάλλου- ότι ο προϋπολογισμός του ΕΛΓΑ έχει πρακτικά εξαντληθεί για το έτος, όμως το κράτος και ο κρατικός προϋπολογισμός θα είναι εδώ και θα καλύψει στο ακέραιο οποιαδήποτε πρόσθετη παροχή χρηματοδότησης απαιτείται από τον ΕΛΓΑ, έτσι ώστε να μπορέσουμε να καλύψουμε τις ζημιές των αγροτών μας και των κτηνοτρόφων μας. Ξέρω πόσο δύσκολο και πόσο σκληρό είναι για τους αγρότες, αλλά ειδικά για τους κτηνοτρόφους οι οποίοι χάνουν τα ζώα τους. Θέλουμε οι άνθρωποι αυτοί να παραμείνουν στον τόπο τους, να ξαναχτίσουν το ζωικό τους κεφάλαιο και θέλω να γνωρίζουν ότι θα είμαστε δίπλα τους σε κάθε βήμα αυτής της διαδικασίας. Η Σοφία Ζαχαράκη θα μιλήσει λίγο περισσότερο για την προνοιακή στήριξη των συμπολιτών μας οι οποίοι βρέθηκαν σήμερα μακριά από τις εστίες τους. Θέλω να γνωρίζετε ότι τους παρέχεται κάθε δυνατή στήριξη, η οποία συμπεριλαμβάνει και ψυχολογική στήριξη -είναι εδώ και ο Υφυπουργός αρμόδιος για τα θέματα της Ψυχικής Υγείας. Και βέβαια, και ο αρμόδιος Υφυπουργός Υγείας που έχει υπό την ευθύνη του τα νοσοκομεία, έτσι ώστε να είμαστε απολύτως σίγουροι ότι τα νοσοκομεία μας είναι απολύτως εξοπλισμένα, μαζί με το ΕΚΑΒ, να μπορούν να καλύψουν τις όποιες μετακινήσεις για να αντιμετωπίσουμε ενδεχομένως πιο επείγοντα ζητήματα υγείας. Τέλος, θα ήθελα να σας ενημερώσω ότι την Τρίτη το πρωί θα βρεθώ στο Στρασβούργο, επικεφαλής ενός κυβερνητικού κλιμακίου, για να συναντήσω την Πρόεδρο της Ευρωπαϊκής Επιτροπής και να συζητήσω μαζί της τον τρόπο με τον οποίο η Ευρώπη πρέπει να σταθεί δίπλα στην πατρίδα μας, προκειμένου να έχουμε μια σημαντική οικονομική υποστήριξη για να αντιμετωπίσουμε αυτή τη μεγάλη καταστροφή. Μια καταστροφή η οποία σίγουρα συνδέεται άμεσα με την κλιματική κρίση και μία καταστροφή η οποία απαιτεί και από την Ευρώπη να σταθεί στο ύψος των περιστάσεων. Θα έχω την ευκαιρία να μιλήσω πολύ αναλυτικά γι’ αυτό τις επόμενες εβδομάδες. Δαπανούμε πολλούς ευρωπαϊκούς πόρους για να μπορέσουμε να αντιμετωπίσουμε και να χρηματοδοτήσουμε τη μετάβαση σε μία οικονομία χαμηλού άνθρακα. Παρεμβάσεις, δηλαδή, που θα έχουν αποτύπωμα σε πέντε, δέκα, δεκαπέντε, είκοσι χρόνια. Ταυτόχρονα, όμως, δαπανούμε σχετικά λίγους πόρους, ως Ευρώπη, για να αντιμετωπίσουμε την προσαρμογή στην πραγματικότητα της κλιματικής αλλαγής. Και η πραγματικότητα της κλιματικής αλλαγής -τη βιώσαμε, όλες και όλοι, με μια πρωτοφανή καταιγίδα- ήταν έξω, ξεπέρασε και τα πιο, θα έλεγα, πεσιμιστικά σενάρια όλων όσοι ασχολούνται με προβλεπτικά μοντέλα τέτοιων φαινομένων. Θα πούμε πολλά για το ζήτημα αυτό. Έχουμε πολλές επιλογές χρηματοδοτικών εργαλείων όπου η Ευρώπη μπορεί να βοηθήσει: και τα αγροτικά ταμεία και οι πόροι του ΕΣΠΑ και το Ταμείο Ανάκαμψης και το Ταμείο Φυσικών Καταστροφών. Θα τα συζητήσω, λοιπόν, όλα αυτά με την Πρόεδρο της Ευρωπαϊκής Επιτροπής και είμαι σίγουρος ότι η Ευρώπη θα στηρίξει την πατρίδα μας οικονομικά για να μην επωμιστεί ο Έλληνας φορολογούμενος αποκλειστικά, μόνος του, το μεγάλο κόστος της επιδιόρθωσης των ζημιών που άφησε πίσω της αυτή η πρωτοφανής κακοκαιρία. Κάτι τελευταίο. Η ελληνική οικονομία -το είπα και προχθές, το επαναλαμβάνω και σήμερα- είναι σήμερα πιο ισχυρή. Η χώρα πήρε την πολυπόθητη αναβάθμιση πριν από λίγες μέρες. Προφανώς, αυτό είναι το τελευταίο το οποίο μπορεί να ενδιαφέρει σήμερα τους πολίτες εδώ, στη Θεσσαλία, είναι όμως πολύ σημαντικό γιατί ακριβώς επιβεβαιώνει ότι η ελληνική οικονομία έχει τις δυνατότητες σήμερα να ξεπεράσει και μία τέτοια πρωτοφανή κλιματική κρίση. Αλλά, το τονίζω, θα χρειαστούμε και την αρωγή της Ευρώπης. Πολλά περισσότερα θα έχω την ευκαιρία να πω το επόμενο Σαββατοκύριακο, όπου θα βρεθώ στη Διεθνή Έκθεση Θεσσαλονίκης, με μία εβδομάδα καθυστέρηση, νομίζω απολύτως κατανοητή από όλες και από όλους. Θα μιλήσουμε για τα θέματα αυτά. Θα απαντήσουμε σε όλες τις ερωτήσεις οι οποίες μπορεί να υπάρχουν. Θα μιλήσουμε πάντα τη γλώσσα της αλήθειας. Δεν θα κρύψουμε τίποτα, δεν θα ωραιοποιήσουμε τίποτα, αλλά δεν θα μηδενίσουμε και τίποτα. Από εκεί και πέρα, οι πολίτες θα μπορούν με ψυχραιμία να βγάλουν τα συμπεράσματά τους. Χρήστος Τριαντόπουλος – Υφυπουργός Κλιματικής Κρίσης και Πολιτικής Προστασίας, αρμόδιος για Θέματα Κρατικής Αρωγής και Αποκατάστασης από Φυσικές Καταστροφές: Από την πρώτη στιγμή έχουμε ενεργοποιήσει το πλαίσιο κρατικής αρωγής για τη στήριξη των περιοχών που επλήγησαν από αυτές τις εκτεταμένες πλημμύρες, αυτό το ακραίο καιρικό φαινόμενο, τόσο στη Θεσσαλία, όσο και στις άλλες περιοχές. Έτσι, έχουν ξεκινήσει τα κλιμάκια της Γενικής Γραμματείας Αποκατάστασης Φυσικών Καταστροφών και Κρατικής Αρωγής για να κάνουν τις αυτοψίες και τις σχετικές καταγραφές. Μέχρι τώρα έχουν πλησιάσει τις 2.500 αυτοψίες σε Μαγνησία, Καρδίτσα, Φθιώτιδα, Λάρισα, στους νομούς, και συνεχίζουν όλες τις επόμενες ημέρες. Από αύριο ανοίγει η πλατφόρμα της πρώτης αρωγής, η πλατφόρμα arogi.gov.gr, τόσο για τη χορήγηση της πρώτης αρωγής έναντι της στεγαστικής συνδρομής, η οποία φτάνει μέχρι τις 10.000, όσο για την πρώτη αρωγή έναντι της επιχορήγησης για τη στήριξη των επιχειρήσεων, που φτάνει μέχρι τις 4.000 -εδώ συμπεριλαμβάνονται και οι κτηνοτροφικές εκμεταλλεύσεις. Αλλά φυσικά και για την κάλυψη των πρώτων αναγκών, τις ζημιές στην οικοσκευή, αλλά και τις πρώτες επισκευαστικές εργασίες, που φτάνει στις 6.600 ευρώ, με ιδιαίτερη έμφαση και αυτοματοποιημένη διαδικασία για τις περιοχές οι οποίες επλήγησαν ολικώς από τα πλημμυρικά φαινόμενα. Παράλληλα, ενεργοποιείται το πλαίσιο της στεγαστικής συνδρομής με κάλυψη μέχρι του 80% της επισκευής και της επανακατασκευής των κτιριακών υποδομών, η στήριξη των επιχειρήσεων με επιχορήγηση η οποία φτάνει στο 70% της εκτιμηθείσας ζημιάς, στις οποίες περιλαμβάνονται και οι κτηνοτροφικές μονάδες αλλά και οι αγροτικές εκμεταλλεύσεις. Καλύπτουμε σε αυτό το σημείο τις περιπτώσεις που κάλυπτε το πλαίσιο των κρατικών οικονομικών ενισχύσεων -είτε ήταν εντός είτε εκτός των κρατικών οικονομικών ενισχύσεων- για αγροτικές εκμεταλλεύσεις και κτηνοτροφικές μονάδες, συμπεριλαμβάνοντας το έγγειο κεφάλαιο, τα προϊόντα, τα εμπορεύματα, τα μηχανήματα, τον εξοπλισμό, έτσι ώστε να στηριχθεί ο αγρότης ο οποίος έχει πληγεί. Φυσικά, αντίστοιχο πλαίσιο στήριξης θα έχετε και από το Υπουργείο Αγροτικής Ανάπτυξης και Τροφίμων και τον ΕΛΓΑ. Άλλωστε, όλο αυτό το κομμάτι γίνεται σε συνεργασία με το αρμόδιο Υπουργείο, έτσι ώστε να έχουν άμεσα και γρήγορα το επιθυμητό αποτέλεσμα οι αγρότες της περιοχής οι οποίοι έχουν πληγεί. Παράλληλα, για τους πολίτες τους οποίους το σπίτι τους έχει πληγεί ενεργοποιείται η επιδότηση ενοικίου και επίσης η επιδότηση συγκατοίκησης. Δηλαδή, εάν κάποιος δεν μπορεί να μείνει στο σπίτι του, κριθεί ότι είναι «κίτρινο» ή «κόκκινο», όπως λέμε εμείς χαρακτηριστικά, τότε μπορεί να λάβει από 300 έως 500 ευρώ για να μείνει σε κάποιο άλλο σπίτι, να το νοικιάσει ή να συγκατοικήσει με κάποιο φιλικό ή συγγενικό του πρόσωπο στην περιοχή. Παράλληλα, έχουμε τη χορήγηση αναστολών των υποχρεώσεων όσον αφορά στις φορολογικές υποχρεώσεις, όσον αφορά τις ασφαλιστικές υποχρεώσεις: αναστολή διενέργειας πράξεων αναγκαστικής εκτέλεσης σε ορίζοντα εξαμήνου. Τριετής απαλλαγή από τον ΕΝΦΙΑ -συμπεριλαμβάνονται και τα αγροτεμάχια σε αυτό το σκέλος. Και φυσικά έχουμε την αναστολή συμβάσεων εργασίας, η οποία ενεργοποιείται σε επιχειρήσεις οι οποίες επλήγησαν από τις πλημμύρες, με αντίστοιχη επιδότηση 534 ευρώ έτσι ώστε να στηριχθούν οι εργαζόμενοι που θα μπουν σε αυτό το καθεστώς. Μαζί με τον Αναπληρωτή Υπουργό Εσωτερικών έχουμε προχωρήσει στη στήριξη των Οργανισμών Τοπικής Αυτοδιοίκησης για να διαχειριστούν τις πρώτες δαπάνες, να προχωρήσουν στις αποκαταστάσεις που έχουν προκύψει. Αθροιστικά, σε μια πρόσφατη απόφαση που δημοσιεύθηκε, έχουμε φτάσει την έκτακτη χρηματοδότηση στα 45 εκατομμύρια ευρώ, έτσι ώστε να μπορέσουν να στηριχθούν οι Οργανισμοί Τοπικής Αυτοδιοίκησης. Σε αυτά περιλαμβάνονται και άλλες περιοχές, πέραν αυτών φυσικά που έχουν πληγεί από τις πλημμύρες. Παράλληλα, σε συνεργασία και με την κα Ζαχαράκη, έχουμε ακόμα ένα μέτρο: την παράταση της καταβολής του Ελάχιστου Εγγυημένου Εισοδήματος και του Στεγαστικού Επιδόματος. Η ίδια θα το αναλύσει στη συνέχεια. Όλα αυτά, φυσικά, είναι τα μέτρα του πακέτου στήριξης στο πλαίσιο της κρατικής αρωγής. Αυτό δεν σημαίνει ότι δεν θα συνεχίσουμε να είμαστε κοντά στην περιοχή. Όχι μόνο παρακολουθούμε την εξέλιξη της υλοποίησης όλων αυτών των μέτρων, αλλά να μπορέσουμε και να ενεργοποιήσουμε και άλλα μέτρα, όπου κριθεί απαραίτητο, αναπτυξιακής και δομικής φύσεως, για να στηριχθεί η περιοχή και να πατήσει ξανά γερά στα πόδια της. Το κάναμε και σε άλλες περιπτώσεις, το κάναμε και πριν από δύο χρόνια, όταν περιοχές της Θεσσαλίας είχαν πληγεί από τον «Ιανό». Θα το κάνουμε και τώρα, σε ένα στενότατο πλαίσιο συνεργασίας με όλα τα εμπλεκόμενα Υπουργεία, με την Περιφέρεια, με τους Δήμους, με τους συναδέλφους βουλευτές, με τους υπηρεσιακούς παράγοντες, με όλους, για να έχουμε γρήγορα, άμεσα το επιθυμητό αποτέλεσμα. Το πετύχαμε πριν από λίγα χρόνια, θα το πετύχουμε ξανά. Σας ευχαριστώ πολύ. Ειρήνη Αγαπηδάκη – Αναπληρώτρια Υπουργός Υγείας: Καλησπέρα σας. Έχουμε κάνει ενημερώσεις και νωρίτερα σήμερα, μέσα στην ημέρα. Θέλω να επισημάνω το εξής: το Υπουργείο Υγείας έχει εκπονήσει επιχειρησιακό σχέδιο για τις απειλές σε θέματα δημόσιας υγείας, το οποίο και υλοποιούμε και είναι σε τέσσερις άξονες. Ο πρώτος αφορά στον έλεγχο του νερού σε όλες τις περιοχές, στα κρίσιμα σημεία ενδιαφέροντος, με επαναληπτικούς ελέγχους, για να διασφαλίσουμε ότι όταν δίνεται το νερό στην κυκλοφορία είναι ασφαλές για τους πολίτες. Άρα, οι πολίτες, μέχρι να έχουν επίσημη ενημέρωση από τις αρχές, καταναλώνουν μόνο εμφιαλωμένο νερό ως πόσιμο. Δεύτερον. Υπάρχουν ειδικότερες οδηγίες που έχουν εκδοθεί από το Υπουργείο Υγείας τις οποίες θα πρέπει να ακολουθούν οι πολίτες αυτές τις μέρες για να διατηρηθούν ασφαλείς. Τα λιμνάζοντα ύδατα είναι δυνητικά μολυσματικά. Συν το ότι έχουμε αυξημένο αριθμό και έκταση η οποία καλύπτεται από νεκρά ζώα, αυτό καθιστά την κατάσταση ακόμα πιο επιβαρυμένη και θα πρέπει να έχουν στο νου τους και αυτό. Δεν θα κάνω αναλυτική ενημέρωση, την κάναμε το πρωί. Υπάρχουν αναρτημένες οδηγίες. Να πω μόνο ότι έχουμε εκπονήσει τις κατευθυντήριες οδηγίες, σε συνεργασία και με το Υπουργείο Αγροτικής Ανάπτυξης και τις δομές της Περιφέρειας, για να γίνεται -και έχει ξεκινήσει άμεσα- συλλογή, καύση και υγειονομική ταφή των ζώων. Ο τρίτος άξονας στον οποίο εργαζόμαστε είναι η επιδημιολογική επιτήρηση που αφορά τα λοιμώδη νοσήματα σε τέτοιες περιπτώσεις, για παράδειγμα τη γαστρεντερίτιδα. Ήδη βγήκε εγκύκλιος προς τις δομές υγείας για να έχουν επιδημιολογική επιτήρηση σε συγκεκριμένα νοσήματα, τα οποία χρήζουν περαιτέρω διερεύνησης. Τα δείγματα θα αποστέλλονται στο Συντονιστικό Κέντρο Δημόσιας Υγείας το οποίο έχουμε στήσει εδώ, στο Πανεπιστήμιο Θεσσαλίας, στο ιατρικό τμήμα, στο Εργαστήριο Υγιεινής Επιδημιολογίας. Τέλος, έχουμε ξεκινήσει ήδη και την εντομολογική επιτήρηση με μεγαλύτερη ένταση, γιατί πρέπει να ξέρετε, καθώς η περιοχή δίνει κρούσματα Δυτικού Νείλου, το Υπουργείο Υγείας κάνει αυτή τη δουλειά όλο το χρόνο. Τώρα, λοιπόν, εντατικοποιούμε την προσπάθεια. Δεν αναμένουμε αυτήν την εβδομάδα να έχουμε ιδιαίτερο πρόβλημα. Το πρόβλημα θα ξεκινήσει αφού γίνει αποστράγγιση στις περισσότερες περιοχές. Αναμένουμε, λοιπόν, σε μία εβδομάδα από σήμερα να έχουμε παραπάνω ζήτημα ως προς αυτό. Γι’ αυτό και θα ελέγξουμε έγκαιρα για να μην υπάρχουν περαιτέρω επιβαρύνσεις σε σχέση με τα έντομα στην περιοχή. Αυτά προς το παρόν. Ευχαριστώ. Λευτέρης Αυγενάκης – Υπουργός Αγροτικής Ανάπτυξης και Τροφίμων: Ξέροντας πολύ καλά το μέγεθος του προβλήματος αυτή τη στιγμή σε ό,τι αφορά τους ανθρώπους του πρωτογενή τομέα, που έχει δημιουργηθεί, έχουμε δουλέψει από την πρώτη στιγμή πολύ συντονισμένα, σε συνεργασία φυσικά με τα συναρμόδια υπουργεία, με τον κ. Τριαντόπουλο, με την κα Αγαπηδάκη, αλλά φυσικά και με την Περιφέρεια Θεσσαλίας. Έτσι, λοιπόν, με πρώτη προτεραιότητα τη συλλογή, καύση, ταφή των νεκρών ζώων, συνεχίζουμε να κινούμαστε, πάντα όμως έχοντας τον πρώτο βαθμό ευθύνης η Περιφέρεια και πιο συγκεκριμένα ο Αντιπεριφερειάρχης κ. Μπίλλης, με τις υγειονομικές υποδείξεις του Υπουργείου Υγείας, αλλά φυσικά και με την Κτηνιατρική Υπηρεσία του Υπουργείου μας να είναι διαρκώς επί ποδός. Έχουν ξεκινήσει ήδη να μεταφέρονται τα πρώτα ψυγεία-φορτηγά σε Ημαθία, Αρκαδία, όπου έχουν ξεκινήσει οι καύσεις των νεκρών ζώων, αφενός. Αφετέρου ξεκινάει και μια διαδικασία συγκέντρωσης και οργανωμένης ταφής ζώων. Ήδη έχουμε ανοίξει και άλλα σημεία που θα μπορούν να μεταφέρονται τα νεκρά ζώα, στην Κοζάνη, την Αττική, Τρίκαλα, Καρδίτσα, αλλά σύντομα πιστεύω και στη ΒΙΠΕ Λάρισας. Τώρα, θέλω να ξεκαθαρίσουμε κάτι γιατί έχει γίνει πολύς λόγος: τα νεκρά ζώα πρέπει να συγκεντρώνονται. Δεν υπάρχει κανένα θέμα αγωνίας για τους κτηνοτρόφους μην τυχόν και περάσει ο εκτιμητής, δεν τα δει, άρα αυτομάτως δεν θα αποζημιωθούν. Το ξεκαθαρίζουμε: τα νεκρά ζώα πρέπει να συγκεντρωθούν άμεσα, χωρίς δεύτερη κουβέντα. Οι αποζημιώσεις θα δοθούν κανονικότατα, έχουμε ήδη πλήρη στοιχεία στον ΕΛΓΑ, οπότε δεν θα υπάρξει το παραμικρό πρόβλημα γι’ αυτή τη διαδικασία. Την ίδια στιγμή, ο ΕΛΓΟ-ΔΗΜΗΤΡΑ, με κινητά συνεργεία, θα βρεθεί από αύριο, μεθαύριο να κάνει σχετικούς ελέγχους για τα αρδεύσιμα νερά. Καμιά σχέση με τα πόσιμα, γιατί υπήρξε προηγουμένως μια σύγχυση. Δεν ασχολούμαστε με το πόσιμο νερό, ασχολούμαστε με τα αρδεύσιμα και κυρίως να δούμε και τα θέματα των εδαφών, διότι έχουν ακουστεί πολλές απόψεις οι οποίες είναι ανεδαφικές. Σύντομα, λοιπόν, θα έχω και μια σχετική πρώτη ανακοίνωση επίσημα από τον ΕΛΓΟ- ΔΗΜΗΤΡΑ για τα εδάφη, τα οποία έχουν υποστεί ομολογουμένως ένα σοκ, αλλά ωστόσο δεν ισχύει επ’ ουδενί, σύμφωνα με τις εισηγήσεις που είχα σήμερα όλο το πρωινό στο Υπουργείο, δεν υπάρχει περίπτωση να παραμείνουν ανενεργά για περίοδο τριών, τεσσάρων, πέντε ετών, όπως έχει ακουστεί από διάφορα χείλη. Την ίδια στιγμή, θέλω να ξεκαθαρίσουμε ότι ήδη ο ΕΛΓΑ έχει ξεκινήσει να δέχεται αιτήσεις τόσο για ζωικό όσο και για φυτικό κεφάλαιο. Η συνεργασία δε με την κρατική αρωγή είναι συστηματική. Μια απάντηση σε αυτούς που λένε, σε ό,τι αφορά το ζωικό κεφάλαιο, «έχουμε αιγοπρόβατα τα οποία δεν έχουν τροφές, ζωοτροφές, τι κάνουμε;». Η απάντηση είναι πολύ συγκεκριμένη: ήδη ο κ. Τριαντόπουλος, η κρατική αρωγή, σε συνεργασία με την Περιφέρεια Θεσσαλίας, έχουν μεριμνήσει και θα καλυφθούν αυτές οι πρώτες ανάγκες. Δεν αναμιγνύεται καμία άλλη υπηρεσία, συγκεκριμένοι προορισμοί, συγκεκριμένοι υπεύθυνοι για να μην «χάνεται στη μετάφραση» οποιοσδήποτε ταλαιπωρημένος απ’ όλη αυτή την κατάσταση κτηνοτρόφος. Οι αιτήσεις προχωρούν στην πλατφόρμα «Άρτεμις» του ΕΛΓΟ-ΔΗΜΗΤΡΑ για το ζωικό κεφάλαιο. Για το φυτικό κεφάλαιο συντομότατα θα έχουμε τουλάχιστον 100 στελέχη, τοπικά στελέχη, μέλη του Γεωτεχνικού Επιμελητηρίου, ώστε να ενδυναμώσουμε τους συνεργάτες του ΕΛΓΑ ώστε να σπεύσουν ταχύτατα για όλα αυτά που πρέπει να γίνουν σε πολύ σύντομο χρονικό διάστημα. Δεν θα επεκταθώ περισσότερο, παρά μόνο να πω ότι, σύμφωνα με όσα είπε ο Πρωθυπουργός, είμαστε έτοιμοι -και πολύ σύντομα θα γίνουν ανακοινώσεις από τον ίδιο τον Πρωθυπουργό- να καλύψουμε ό,τι απαιτείται. Κανένας αγρότης, κανένας κτηνοτρόφος δεν πρέπει να έχει ανησυχία για την επόμενη μέρα. Ξέρουμε ότι αυτό είναι ένα μεγάλο σοκ για τους ίδιους και τις οικογένειές τους, αλλά δεν είναι μόνοι, είμαστε δίπλα τους. Σοφία Ζαχαράκη – Υπουργός Κοινωνικής Συνοχής και Οικογένειας: Πολύ σύντομα, πρώτα απ’ όλα να ενημερώσω ότι οι δομές μας όλες στη Θεσσαλία, στο Κέντρο Κοινωνικής Πρόνοιας, δεν αντιμετώπισαν κανένα ζήτημα. Φιλοξενούμε από την προηγούμενη εβδομάδα οικογένειες στο Βόλο και μάλιστα προτιθέμεθα να συνεχίσουμε αυτή τη φιλοξενία για έναν μήνα ακόμα. Και βέβαια, είμαστε στη διάθεση των πολιτών για οτιδήποτε προκύψει. Οικογένειες με άτομα με αναπηρία που χρειάστηκε τοποθετήθηκαν, μεταφέρθηκαν στον Αμπελώνα σε μια δύσκολη συγκυρία. Επαναλαμβάνω αυτό το οποίο είπε ο κ. Τριαντόπουλος: το ελάχιστο εγγυημένο εισόδημα αλλά και το επίδομα στέγασης παρατείνονται για τρεις μήνες. Αυτό σημαίνει, για να είμαστε πρακτικές και πρακτικοί, ότι όποια ή όποιος δικαιούχος έχει μια εγκριτική απόφαση η οποία λήγει τον Σεπτέμβριο, αυτόματα ανανεώνεται για τρεις μήνες, ενώ αν η εγκριτική απόφαση λήγει τον Οκτώβριο, αυτόματα ανανεώνεται για δύο μήνες, επαναλαμβάνω, χωρίς να χρειάζεται να κάνει καμία αίτηση. Στη διάθεσή σας και καλή δύναμη σε όλους τους πολίτες. "
2023-09-08,32499,https://www.primeminister.gr/2023/09/08/32499,Ενημερωτικό σημείωμα για τη σύσκεψη υπό τον Πρωθυπουργό Κυριάκο Μητσοτάκη στο Δημαρχείο Βόλου | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης μετέβη το απόγευμα στον Βόλο, όπου επισκέφτηκε περιοχές που επλήγησαν από την κακοκαιρία «Daniel», συνομίλησε με κατοίκους και συνεργεία της Πολιτικής Προστασίας που ήδη διενεργούν αυτοψίες για την καταγραφή των ζημιών και στη συνέχεια προήδρευσε σε σύσκεψη στο Δημαρχείο της πόλης. Κατά τη διάρκεια της σύσκεψης, ο Πρωθυπουργός ενημερώθηκε για τις άμεσες ανάγκες των κατοίκων της περιοχής και τα προβλήματα, ενώ συζητήθηκαν οι προτεραιότητες για την υποστήριξη των πλημμυροπαθών και την αποκατάσταση υποδομών και δικτύων. Ο Δήμαρχος Βόλου Αχιλλέας Μπέος, από την πλευρά του, ευχαρίστησε τον Πρωθυπουργό για την άμεση ανταπόκριση του κεντρικού κρατικού μηχανισμού και την ταχεία δρομολόγηση των απαραίτητων ενεργειών για την πλήρη αποκατάσταση της υδροδότησης στην πόλη. Στη σύσκεψη συμμετείχαν επίσης ο Αναπληρωτής Υπουργός Εσωτερικών Θοδωρής Λιβάνιος, η Υφυπουργός Παιδείας Ζέττα Μακρή, ο Υφυπουργός Κλιματικής Κρίσης και Πολιτικής Προστασίας Χρήστος Τριαντόπουλος, ο Υφυπουργός παρά τω Πρωθυπουργώ Γιάννης Μπρατάκος, ο βουλευτής Μαγνησίας της Νέας Δημοκρατίας Χρήστος Μπουκώρος, ο Περιφερειάρχης Θεσσαλίας Κώστας Αγοραστός, η Αντιπεριφερειάρχης Μαγνησίας Δωροθέα Κολυνδρίνη, ο Δήμαρχος Σκιάθου Θοδωρής Τζούμας, ο Δήμαρχος Ρήγα Φεραίου Δημήτρης Νασίκας και ο Δήμαρχος Νοτίου Πηλίου Μιχαήλ Μιτζίκος. Μετά την ολοκλήρωση της σύσκεψης ο Πρωθυπουργός έκανε την ακόλουθη δήλωση: Ευχαριστώ τον Δήμαρχο και τους άλλους Δημάρχους της Περιφερειακής Ενότητας Μαγνησίας για την ενημέρωση την οποία μου έκαναν. Δεν χρειάζεται να επαναλάβω το μέγεθος της καταστροφής το οποίο καλούμαστε να διαχειριστούμε και εδώ, στη Μαγνησία. Εδώ, μάλιστα, σημειώθηκε και το απόλυτο ρεκόρ βροχόπτωσης, το οποίο θα καταγράφεται πια στα παγκόσμια ρεκόρ, όχι μόνο στα εθνικά, για να έχουμε μια αίσθηση του πόσο νερό έπεσε και τι πίεση αυτό έβαλε στις υποδομές, προφανώς, και στις περιουσίες των ανθρώπων. Πρώτη προτεραιότητα αυτή τη στιγμή, κάτι το οποίο ήδη γίνεται: ο απεγκλωβισμός ανθρώπων οι οποίοι εξακολουθούν να βρίσκονται εγκλωβισμένοι στο Πήλιο και η τροφοδοσία τους, έτσι ώστε να έχουν πρόσβαση σε τρόφιμα και σε νερό. Πιστεύω ότι αυτή η αποστολή εκτελείται με αποτελεσματικότητα και διά της θαλάσσης και διά του αέρα, όπου αυτό είναι απαραίτητο. Και βέβαια, άμεση προτεραιότητα στις υποδομές του Βόλου η αποκατάσταση της υδροδότησης. Αλλά θα πρέπει όλοι να αντιληφθούν ότι έχει υποστεί μια πολύ μεγάλη, καταστροφική ζημιά η βασική υδροδότηση της πόλης, που είναι οι πηγές οι οποίες βρίσκονται πάνω στο Πήλιο. Παρά ταύτα, από αύριο η κατάσταση θα αρχίσει να εξομαλύνεται. Έχουμε, ήδη, ζητήσει την τεχνική βοήθεια της ΕΥΔΑΠ, η οποία θυμίζω ότι ανήκει πια στο ελληνικό Δημόσιο και όχι στο Υπερταμείο, έτσι ώστε να έχουμε την πρόσβαση στην καλύτερη δυνατή τεχνογνωσία, το συντομότερο δυνατό να μπορέσουμε να ξαναπάρουμε νερό από τις πηγές του Πηλίου για να επανέλθει πλήρως η υδροδότηση στην πόλη. Λίγη υπομονή θα χρειαστεί, όπως είπε ο Δήμαρχος, αλλά εδώ πραγματικά καλούμαστε να διαχειριστούμε μια πλήρη καταστροφή του βασικού δικτύου ύδρευσης της πόλης. Από εκεί και πέρα, τα ζητήματα της κρατικής αρωγής έχουν ήδη αρχίσει και δρομολογούνται. Όπως είδατε σήμερα, ήδη τα στελέχη της Πολιτικής Προστασίας είναι στο δρόμο, κάνουν τις καταγραφές των ζημιών. Θέλω να διαβεβαιώσω και εδώ τους πολίτες της Μαγνησίας και του Βόλου ότι θα τρέξουμε πολύ γρήγορα στο μοντέλο του «Ιανού». Είναι ένα δοκιμασμένο μοντέλο ώστε να μπορέσουν να πάρουν την πρώτη οικονομική στήριξη για τις οικοσκευές. Και βέβαια, συζητήσαμε και με τους Δημάρχους του Πηλίου τις πιο δομικές δραστικές παρεμβάσεις οι οποίες πρέπει να γίνουν στο οδικό δίκτυο. Θα κινηθούμε σε δύο χρόνους: άμεση αποκατάσταση των ζημιών με πολύ γρήγορα έργα τα οποία θα δρομολογηθούν από την Περιφέρεια, έτσι ώστε το οδικό δίκτυο να ανοίξει εντός των επόμενων εβδομάδων. Και φυσικά μεσοπρόθεσμες παρεμβάσεις, ώστε τα προσωρινά έργα να μετατραπούν σε μόνιμα και το οδικό δίκτυο να γίνει καλύτερο και πιο ανθεκτικό σε σχέση με αυτό το οποίο ήταν πριν. Με ενημέρωσαν εδώ οι Δήμαρχοι ότι ένα έργο αγροτικής οδοποιίας το οποίο έγινε με πόρους του Προγράμματος «Τρίτσης» άντεξε, σε αντίθεση με παλαιότερα έργα τα οποία δεν άντεξαν. Οπότε το σημαντικό δεν είναι μόνο να φτιάχνουμε ξανά τις υποδομές μας, αλλά να τις φτιάχνουμε ξανά πιο ανθεκτικές ώστε να μπορούμε να ξεπερνάμε φαινόμενα. Ελπίζουμε να μην ξαναέχουμε ποτέ ένα τέτοιο φαινόμενο σαν και αυτό το οποίο είδαμε, αλλά σίγουρα άλλες βροχές θα έχουμε και θα πρέπει οι υποδομές μας να είναι πιο ανθεκτικές. Το κράτος, θα το ξαναπώ και εδώ από το Βόλο, το κεντρικό κράτος είναι εδώ. Δουλεύει σε πολύ καλή συνεργασία με την αυτοδιοίκηση και θέλω να το τονίσω αυτό. Η συνεργασία μας είναι μία συνεργασία ανεξαρτήτως χρωμάτων και κομματικών αναφορών, με την Περιφέρεια, με τους Δημάρχους. Αυτό το οποίο μας ενδιαφέρει είναι να στηρίξουμε τις κοινωνίες οι οποίες επλήγησαν. Το είπα και στη Λάρισα, το ξαναλέω και εδώ: η ελληνική οικονομία σήμερα πατάει καλά στα πόδια της και αυτό μας δίνει τη δυνατότητα να έχουμε εκείνες τις αντοχές να στηρίξουμε τους συμπολίτες μας απέναντι σε αυτή την πολύ μεγάλη φυσική καταστροφή. Όμως, ταυτόχρονα να διεκδικήσουμε και όλους τους πόρους που θεωρούμε ότι δικαιούμαστε από την Ευρώπη και να θέσουμε πια με πολύ επιτακτικό τρόπο και σε επίπεδο ευρωπαϊκής χρηματοδότησης τα άμεσα ζητήματα αντιμετώπισης των φυσικών καταστροφών. Δεν είναι μόνο ελληνικό το πρόβλημα. Είδατε καταστροφικές πλημμύρες αντίστοιχα στη Σλοβενία. Είχαμε και ένα πάρα πολύ δύσκολο καλοκαίρι σε επίπεδο πυρκαγιών. Θα έχουμε φυσικές καταστροφές, δυστυχώς, με μεγαλύτερη συχνότητα ως αποτέλεσμα της κλιματικής κρίσης. Αυτό μας υποχρεώνει και σε ευρωπαϊκό επίπεδο να αναθεωρήσουμε τους προϋπολογισμούς μας και να στηρίζουμε περισσότερο τα κράτη-μέλη απέναντι σε αυτές τις φυσικές καταστροφές. Καλή δύναμη σε όλους μας. Δημοσιογράφος: Θα γίνει κι ένας επανασχεδιασμός στα έργα που υλοποιούνται, κ. Πρόεδρε; Υπάρχουν γέφυρες που είναι καινούργιες, έγιναν τώρα και λειτούργησαν σαν ανάχωμα για τα νερά των χειμάρρων, εδώ στον Βόλο σας λέω. Κυριάκος Μητσοτάκης: Τα είδα. Καταρχάς θέλω να πω το εξής: καθ’ όλη τη διάρκεια των τελευταίων ετών -και όχι μόνο- γίνονται έργα. Και πολλά από αυτά τα έργα είναι ανθεκτικά έργα και αποτρέπουν τα χειρότερα. Δεν ξέρουμε ποτέ τι θα είχε γίνει και πόσο άσχημα θα ήταν τα πράγματα εάν δεν είχαν γίνει κάποια από τα έργα τα οποία έγιναν. Όμως, θα το ξαναπώ, όταν πέφτουν 800 τόνοι νερό το στρέμμα, το νερό αυτό από κάπου θα παροχετευθεί και, δυστυχώς, πολλές φορές τα φερτά υλικά είναι αυτά τα οποία κάνουν τις ζημιές. Αντιλαμβάνομαι απόλυτα αυτό το οποίο λέτε, αλλά ο σκοπός μας είναι πάντα ο σχεδιασμός να γίνεται με τέτοιο τρόπο ώστε να καλύπτουμε το χειρότερο σενάριο. "
2023-09-08,32496,https://www.primeminister.gr/2023/09/08/32496,Ενημερωτικό σημείωμα για τη σύσκεψη υπό τον Πρωθυπουργό Κυριάκο Μητσοτάκη στο συντονιστικό Κέντρο Επιχειρήσεων στη Λάρισα | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης προήδρευσε σε σύσκεψη στο Κέντρο Επιχειρήσεων, στη Λάρισα, για τον συντονισμό των δράσεων στις περιοχές της Θεσσαλίας που έχουν πληγεί λόγω της κακοκαιρίας «Daniel», ενημερώθηκε για τα προβλήματα και είχε συζήτηση για τις άμεσες ενέργειες αποκατάστασης. Στη σύσκεψη συμμετείχαν ο Υπουργός Υποδομών και Μεταφορών Χρήστος Σταϊκούρας, ο Αναπληρωτής Υπουργός Εσωτερικών Θoδωρής Λιβάνιος, ο Υφυπουργός Υγείας Μάριος Θεμιστοκλέους, ο Υφυπουργός Υποδομών και Μεταφορών Νίκος Ταχιάος, ο Υφυπουργός Κλιματικής Κρίσης και Πολιτικής Προστασίας Χρήστος Τριαντόπουλος, ο Υφυπουργός Κλιματικής Κρίσης και Πολιτικής Προστασίας Ευάγγελος Τουρνάς, ο Υφυπουργός παρά τω Πρωθυπουργώ Γιάννης Μπρατάκος, ο Γενικός Γραμματέας Δημόσιας Τάξης Μάνος Λογοθέτης, ο Γενικός Γραμματέας Τουριστικής Πολιτικής και Ανάπτυξης Μύρων Φλουρής, ο Περιφερειάρχης Θεσσαλίας Κώστας Αγοραστός, ο Δήμαρχος Λαρισαίων Απόστολος Καλογιάννης, ο Δήμαρχος Κιλελέρ Θανάσης Νασιακόπουλος, ο Δήμαρχος Αγιάς Αντώνης Γκουντάρας, ο Δήμαρχος Φαρσάλων Μάκης Εσκίογλου, ο Γενικός Επιθεωρητής Αστυνομίας Βορείου Ελλάδας Αντιστράτηγος Σπυρίδων Σκλάβος, ο Διοικητής Α’ Στρατιάς Αντιστράτηγος Ιωάννης Τσιόπλος, ο Συντονιστής της Διοίκησης Πυροσβεστικού Σώματος Στερεάς Ελλάδας και Θεσσαλίας Υποστράτηγος Ευάγγελος Φαλάρας, ο Πρόεδρος του ΕΚΑΒ Νίκος Παπαευσταθίου, ο Διευθύνων Σύμβουλος του ΔΕΔΔΗΕ Αναστάσιος Μάνος και ο Καθηγητής Διαχείρισης Φυσικών Καταστροφών στο Εθνικό και Καποδιστριακό Πανεπιστήμιο Αθηνών Ευθύμιος Λέκκας. Μετά την ολοκλήρωση της σύσκεψης ο Πρωθυπουργός έκανε την ακόλουθη δήλωση: Η πατρίδα μας αντιμετωπίζει το ισχυρότερο καιρικό φαινόμενο στην ιστορία της, μια πρωτοφανή θεομηνία η οποία έχει πλημμυρίσει έκταση τριπλάσια αυτής του «Ιανού». Θέλω, καταρχάς, να εκφράσω τα συλλυπητήριά μου στις οικογένειες των ανθρώπων που έχασαν τη ζωή τους και τις μεγάλες μου ευχαριστίες σε όλα τα στελέχη του κρατικού μηχανισμού, στην Πυροσβεστική, στην Αστυνομία, στις Ένοπλες Δυνάμεις, στους εθελοντές μας, στα στελέχη της Τοπικής Αυτοδιοίκησης για την πρωτοφανή προσπάθεια την οποία καταβάλλουν σε πρώτο χρόνο, προκειμένου να σώσουν ζωές και να καταφέρουν να απεγκλωβίσουν συμπολίτες από χωριά τα οποία είναι στην κυριολεξία βυθισμένα στο νερό. Πρώτη μας προτεραιότητα για τις επόμενες μέρες θα είναι ακριβώς αυτή: να εξασφαλίσουμε ότι μπορούμε να απομακρύνουμε τους συμπολίτες μας από μέρη στα οποία ενδεχομένως να κινδυνεύουν, είτε από αέρα είτε χρησιμοποιώντας λέμβους είτε ειδικά οχήματα του στρατού. Ήδη, όπως γνωρίζετε, επιχειρούν 15 ελικόπτερα σε αυτή την προσπάθεια και τα μέσα τα οποία έχουμε στη διάθεσή μας διαρκώς και θα ενισχύονται. Το καιρικό φαινόμενο μπορεί να έχει ολοκληρωθεί ως προς τις βροχές και προς τις καταιγίδες, όμως έχουμε ακόμη προβλήματα στη Λάρισα και στην απόληξη του Πηνειού, καθώς ακόμη κατεβαίνουν νερά από τις περιοχές οι οποίες έχουν πληγεί. Οπότε απαιτείται ακόμα η μέγιστη δυνατή εγρήγορση, και προφανώς οι συμπολίτες μας να ακολουθούν τις οδηγίες της Πολιτικής Προστασίας. Άμεσα ξεκινάει και η δρομολόγηση της διαδικασίας της αποκατάστασης των ζημιών και κυρίως της ανακούφισης των νοικοκυριών και των επιχειρήσεων που έχουν πληγεί. Είναι μία διαδικασία η οποία ξεκίνησε ήδη από σήμερα στις περιοχές όπου μπορούμε να παρέμβουμε. Θέλω να διαβεβαιώσω όλες και όλους ότι η χώρα έχει και τις οικονομικές δυνατότητες, αλλά και τον μηχανισμό γρήγορης αρωγής έτσι ώστε οι συμπολίτες μας που επλήγησαν να δουν γρήγορα την ανακούφιση την οποία μπορεί να τους παρέχει το κράτος, έτσι ώστε να ξαναρχίσουν τις ζωές τους, να φτιάξουν τα σπίτια τους, να μπορούν να παρέμβουν στην οικοσκευή τους και οι επιχειρήσεις να αρχίσουν και πάλι να λειτουργούν. Ταυτόχρονα έχω, ήδη, εκκινήσει τις σχετικές διαδικασίες να διεκδικήσω από την Ευρωπαϊκή Ένωση τη μέγιστη δυνατή στήριξη την οποία η πατρίδα μας αξίζει να λάβει σε αυτή την πολύ δύσκολη συγκυρία. Έχω ήδη αποστείλει σχετική επιστολή στην Πρόεδρο της Επιτροπής, την κα von der Leyen, προκειμένου να διερευνήσουμε όλα τα πιθανά χρηματοδοτικά εργαλεία ώστε η χώρα μας να έχει μια πρόσθετη στήριξη και η ευρωπαϊκή αρωγή να μη μένει στα λόγια, αλλά να εκδηλώνεται στην πράξη. Έχουμε, επίσης, εκκινήσει τις διαδικασίες συνομιλίας με την Ευρωπαϊκή Τράπεζα Επενδύσεων, έτσι ώστε να μπορέσουμε να εξασφαλίσουμε ένα δάνειο με πολύ ευνοϊκούς όρους για να μπορούμε να κάνουμε άμεσα τις παρεμβάσεις στα έργα υποδομής τα οποία, όπως καταλαβαίνετε, έχουν υποστεί μία πολύ μεγάλη ζημιά. Θέλω να ζητήσω από όλες και από όλους να είμαστε ενωμένοι σε αυτή την πολύ μεγάλη πρόκληση, μία ακόμα πρόκληση, για την πατρίδα μας. Δεν το βάζουμε κάτω. Είμαστε εδώ και στεκόμαστε δίπλα στους πολίτες, δίπλα στην Τοπική Αυτοδιοίκηση. Όλοι μαζί θα μπορέσουμε να ξεπεράσουμε και αυτή την πρωτοφανή κακοκαιρία και να μπορέσουμε να ξαναχτίσουμε αυτά τα οποία η φύση με τόσο πρωτοφανή μανία κατέστρεψε. Ευχαριστώ πολύ. "
2023-09-08,32491,https://www.primeminister.gr/2023/09/08/32491,Ενημερωτικό σημείωμα για τη σύσκεψη υπό τον Πρωθυπουργό Κυριάκο Μητσοτάκη στο Δημαρχείο Καρδίτσας με δημάρχους της περιοχής | Ο Πρωθυπουργός της Ελληνικής Δημοκρατίας,
2023-09-05,32484,https://www.primeminister.gr/2023/09/05/32484,Ενημερωτικό σημείωμα για τη συνάντηση του Πρωθυπουργού Κυριάκου Μητσοτάκη με τον Πρόεδρο και αντιπροσωπεία της ΕΣΑμεΑ | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης συναντήθηκε το μεσημέρι στο Μέγαρο Μαξίμου με τον Πρόεδρο της Εθνικής Συνομοσπονδίας Ατόμων με Αναπηρία (ΕΣΑμεΑ), Γιάννη Βαρδακαστάνη, και αντιπροσωπεία της. Κατά τη διάρκεια της συζήτησης, η οποία είχε προγραμματικό χαρακτήρα σε συνέχεια ανάλογης συνάντησης που είχε πραγματοποιηθεί το 2019, έγινε ανασκόπηση των πρωτοβουλιών που υλοποιήθηκαν την προηγούμενη τετραετία για τη στήριξη των ατόμων με αναπηρία και εξετάστηκαν τρόποι ολοκλήρωσης, βελτίωσης ή διεύρυνσής τους, ώστε να καταρτιστεί ένας οδικός χάρτης για τα επόμενα χρόνια. Εκφράστηκε επίσης η αμοιβαία βούληση να συνεχιστεί η εποικοδομητική συνεργασία που υπάρχει τα τελευταία τέσσερα χρόνια. Μεταξύ άλλων, επισημάνθηκε η σημασία της ισότιμης πρόσβασης στην υγεία, την εκπαίδευση και την εργασία, ώστε να αυξηθεί το ποσοστό των πολιτών με αναπηρία που απασχολούνται, καθώς και της περαιτέρω βελτίωσης της προσβασιμότητας σε συνεργασία με τους Οργανισμούς Τοπικής Αυτοδιοίκησης. Συζητήθηκαν επίσης τρόποι ενθάρρυνσης της αυτόνομης διαβίωσης με παράλληλη περιστολή της ιδρυματοποίησης, και οι συντάξεις αναπηρίας. Έγινε επίσης ανταλλαγή απόψεων για τη δυνατότητα να θεραπευτεί το χρόνιο πρόβλημα του κατακερματισμού της σχετικής νομοθεσίας, ώστε να υπάρχει ένα ενιαίο, συνεκτικό πλαίσιο. Ο Πρωθυπουργός επισήμανε ότι η καταπολέμηση των ανισοτήτων και η άρση των περιορισμών που αντιμετωπίζουν τα άτομα με αναπηρία παραμένει απαρέγκλιτα μία από τις κυριότερες κοινωνικές προτεραιότητες της κυβέρνησης κι ένα ζήτημα στο οποίο προσωπικά αποδίδει ιδιαίτερη σημασία. Στο πλαίσιο αυτό, τονίστηκε ότι υπάρχει ουσιαστική βάση ώστε να τεθούν στόχοι έως το 2027, καθώς το 2020 συντάχθηκε για πρώτη φορά Εθνικό Σχέδιο Δράσης για τα Δικαιώματα των Ατόμων με Αναπηρία, το 2021 συστάθηκε η Εθνική Αρχή Προσβασιμότητας ως συμβουλευτικό όργανο της πολιτείας, ενεργοποιήθηκε ο συντονιστικός μηχανισμός που νομοθετήθηκε μεν το 2017 αλλά στη συνέχεια εγκαταλείφθηκε ανενεργός από την κυβέρνηση ΣΥΡΙΖΑ, και έγιναν πράξη μέτρα που έχουν απτό αποτύπωμα στη ζωή των ΑμεΑ, όπως η αύξηση των αναπηρικών επιδομάτων και ο θεσμός του Προσωπικού Βοηθού, ο οποίος σύντομα θα προχωρήσει στη δεύτερη πιλοτική φάση με επέκταση εκτός Αττικής. Κατά την έναρξη της συνάντησης ο Πρωθυπουργός ανέφερε: «Ήθελα να κάνουμε αυτή τη συνάντηση, ως γνωστόν την κάνουμε σε ετήσια βάση. Και μιας και έχουμε τώρα και ένα καινούργιο επιτελείο το οποίο ασχολείται με τα θέματα της αναπηρίας, υπό την εποπτεία πια του Σταύρου Παπασταύρου, αλλά και ένα καινούργιο Υπουργείο το οποίο έχει αναλάβει ένα μεγάλο κομμάτι αυτού του χαρτοφυλακίου, αλλά και τον Γιώργο Σταμάτη πια, με την ιδιότητα του βουλευτή Επικρατείας, ήθελα να ακούσω τις απόψεις σας, όχι τόσο για την πρόοδο που έχουμε πετύχει, αυτή την έχουμε αναγνωρίσει πολλές φορές, αλλά κυρίως γι’ αυτά τα οποία θεωρείς εσύ ότι πρέπει να προτεραιοποιήσουμε για τον επόμενο χρόνο. Έχω ήδη ενημερωθεί γι’ αυτά τα οποία μας έχεις υποβάλει γραπτώς αλλά θεωρώ πάντα χρήσιμη αυτή τη συνάντηση, γιατί εμείς θέλουμε να μιλάμε με έργα και όχι με λόγια. Οπότε, έχοντας πια έναν οδικό χάρτη που είναι το εθνικό σχέδιο δράσης, έχει μια αξία πάντα να επικαιροποιούμε αυτή την προσπάθεια και να είμαστε σίγουροι ότι αυτά τα οποία λέμε όντως γίνονται. Οπότε καλώς ήρθες και πάλι στο Μέγαρο Μαξίμου, είναι πάντα χαρά μας να σε υποδεχόμαστε». Ο κ. Βαρδακαστάνης από την πλευρά του ευχαρίστησε τον Πρωθυπουργό για τη στενή συνεργασία τα προηγούμενα χρόνια, τον ενημέρωσε για τις προτάσεις της ΕΣΑμεΑ και για τις πρωτοβουλίες που αναλαμβάνει στην Ελλάδα και την Ευρώπη. «Θεωρούμε ότι είμαστε σε μία περίοδο που μπορούμε να προχωρήσουμε με βάση αυτό που μου είχατε πει την πρώτη φορά που συναντηθήκαμε, το 2019. Είχατε πει ότι χρειάζονται τολμηρές μεταρρυθμίσεις στον χώρο της αναπηρίας και σας είχα πει ότι εμείς συμφωνούμε απολύτως. Μπορούμε να κάνουμε τολμηρές προτάσεις για τις μεταρρυθμίσεις και εσείς να πάρετε τις τολμηρές αποφάσεις. Εμμένουμε σε αυτή τη θέση και είμαι βέβαιος ότι εμμένετε και εσείς», είπε ο κ. Βαρδακαστάνης. Στη συνάντηση έλαβαν επίσης μέρος, από την πλευρά της κυβέρνησης, η Υπουργός Κοινωνικής Συνοχής και Οικογένειας Σοφία Ζαχαράκη, ο Υπουργός Επικρατείας Σταύρος Παπασταύρου και ο βουλευτής Επικρατείας της Νέας Δημοκρατίας Γιώργος Σταμάτης. "
2023-09-05,32477,https://www.primeminister.gr/2023/09/05/32477,Δηλώσεις της Προέδρου της Δημοκρατίας Κατερίνας Σακελλαροπούλου και του Πρωθυπουργού Κυριάκου Μητσοτάκη κατά την έναρξη της συνάντησής τους στο Προεδρικό Μέγαρο | Ο Πρωθυπουργός της Ελληνικής Δημοκρατίας,"Κυριάκος Μητσοτάκης: Κυρία Πρόεδρε, το φετινό καλοκαίρι μας θύμισε λίγο τις δύο όψεις του Ιανού, από τη μία μια πολύ καλή τουριστική περίοδος, καθώς φαίνεται, με έσοδα ρεκόρ για την ελληνική οικονομία, από την άλλη όμως ένα πολύ δύσκολο καλοκαίρι από πλευράς κρίσεων που αφορούν την Πολιτική Προστασία, με πολύ δύσκολες πυρκαγιές. Κυρίως, η πυρκαγιά στον Έβρο ήταν η μεγαλύτερη καταγεγραμμένη πυρκαγιά που είχαμε στην πατρίδα μας και στην Ευρώπη τα τελευταία 20 χρόνια. Και βέβαια, σήμερα, αντιμετωπίζουμε ένα τελείως ακραίο καιρικό φαινόμενο, το οποίο εστιάζεται αυτή τη στιγμή στη Μαγνησία και στον Βόλο, αλλά και σε ολόκληρη τη Θεσσαλία. Κάνω και από εδώ μια έκκληση σε όλους τους πολίτες να υπακούουν στις εντολές της Πολιτικής Προστασίας. Είναι εξαιρετικά δύσκολο, ξέρετε, να πρέπει να διαχειριζόμαστε τέτοια ακραία φαινόμενα χωρίς τη συνεργασία των πολιτών και αν η Πολιτική Προστασία ενθαρρύνει τους πολίτες να καθίσουν στο σπίτι τους αυτό θα πρέπει να κάνουν, όταν αντιμετωπίζουμε τέτοια ακραία φαινόμενα. Βέβαια, ακραία φαινόμενα δεν αντιμετωπίζει μόνο η Ελλάδα. Είδαμε τις καταστροφικές πλημμύρες που «χτύπησαν» σχεδόν ολόκληρη την Ισπανία πριν από λίγες μέρες. Και το λέω αυτό, κυρία Πρόεδρε, διότι δεν έχουμε πια καμία αμφιβολία ότι η κλιματική κρίση δεν είναι κάτι που αφορά το μέλλον, αφορά το παρόν, η κλιματική κρίση είναι εδώ, δεν χρειαζόμαστε την επιστήμη να μας το επιβεβαιώσει, το επιβεβαιώνει δυστυχώς η ίδια η ζωή. Και αυτό υποχρεώνει το κράτος, σε όλες του τις εκφάνσεις, με τη συνεργασία βέβαια πάντοτε των πολιτών, να γίνεται ολοένα και πιο ανθεκτικό. Η πραγματικότητα είναι ότι φέτος το καλοκαίρι δοκιμαστήκαμε στο μέτωπο των πυρκαγιών, εκ του αποτελέσματος είναι σαφές ότι δεν τα καταφέραμε όσο καλά θα θέλαμε, και αυτό μας υποχρεώνει να στρέψουμε άμεσα το βλέμμα μας σε πρώτη φάση στην αποκατάσταση των περιοχών που επλήγησαν. Έχω ήδη επισκεφθεί τη Ρόδο και τις περιοχές της Αττικής. Την Παρασκευή θα βρεθώ και στον Έβρο, ώστε να εξαγγείλω άμεσα μέτρα στήριξης που αφορούν πρωτίστως τον πρωτογενή τομέα, αλλά και άμεσα μέτρα αποκατάστασης για την περαιτέρω προστασία του φυσικού περιβάλλοντος, έτσι ώστε να ξαναδώσουμε στην φύση τη δυνατότητα να αναγεννηθεί με τους δικούς της ρυθμούς. Και ταυτόχρονα, βέβαια, να ξεκινήσουμε και πάλι τον σχεδιασμό για ένα κράτος το οποίο θα είναι ολοένα και πιο ανθεκτικό. Ο πήχης των απαιτήσεων των πολιτών μπαίνει ολοένα και πιο ψηλά, διότι τα ίδια τα φαινόμενα μας υποχρεώνουν να προσαρμοστούμε σε ολοένα και πιο ακραίες – είτε μιλάμε για φωτιές είτε μιλάμε για πλημμύρες – εκφάνσεις όμως της κλιματικής κρίσης. Αυτό θα κάνουμε και αυτό απαιτεί, θα το ξαναπώ, μια συστράτευση ολόκληρης της κοινωνίας και ολόκληρου του κράτους σε όλα τα επίπεδα, από την κεντρική Κυβέρνηση, η οποία προφανώς δίνει την βασική κατεύθυνση, μέχρι την τοπική αυτοδιοίκηση και με μεγάλη συνεργασία και των ίδιων των πολιτών, διότι πια, φοβάμαι ότι τα ανέμελα καλοκαίρια, έτσι όπως τα ξέραμε ή όπως υπήρχαν ενδεχομένως στο φαντασιακό μας υποσυνείδητο, θα πάψουν να υπάρχουν και τα καλοκαίρια που θα έρχονται από εδώ και στο εξής, η πιθανότητα είναι ότι θα είναι ολοένα και πιο δύσκολα. Κατερίνα Σακελλαροπούλου: Κύριε Πρόεδρε, ίσως έχουμε τόσο σημαντική μεταβολή λόγω της κλιματικής κρίσης, που δεν ξέρω πια αν θα έχουμε εποχές να διακρίνουμε. Όλα όσα ξέραμε, όπως πολύ σωστά λέτε, έχουν αλλάξει δραματικά. Είναι πολύ σημαντικό να το συνειδητοποιήσουμε όλοι, γιατί ίσως χρειαστεί να αλλάξουμε και τρόπο ζωής. Αλλά αυτό που προηγείται βέβαια είναι η οργάνωση του κρατικού μηχανισμού με τον καλύτερο δυνατό τρόπο, στρατηγικός σχεδιασμός και για την αποκατάσταση των περιοχών, σχεδιασμός για το μέλλον. Είναι πολύ βαρύ το έργο, αλλά πρέπει όλοι να κάνουμε ό,τι μπορούμε. Αυτό που αντιλαμβάνομαι ότι είναι επίσης σημαντικό, επειδή αναφερθήκατε και στον Έβρο και στα μέτρα που θα εξαγγείλετε, δεν είναι μόνο η αποκατάσταση των ζημιών, που φυσικά είναι το πρώτο, αλλά και η παροχή κινήτρων, γιατί οι άνθρωποι αυτοί πρέπει να μπορέσουν να μείνουν στον τόπο τους, να συνεχίσουν να είναι εκεί. Ήμουν προχθές στην Ηλεία και καταλαβαίνω ότι έχει μια σημαντική μείωση πληθυσμού τα τελευταία χρόνια μετά από τη δραματική κατάσταση του 2007. Και βέβαια, σε κάθε περίπτωση, η στήριξη των πιο ευάλωτων προηγείται, αλλά και το οικοσύστημα είναι πολύ σημαντικό για όλους εμάς. Δεν είναι αυταξία το οικοσύστημα της Δαδιάς, είναι σημαντικό για όλους μας για όσο αναπνέουμε. Ας ευχηθούμε λοιπόν το καλύτερο. Κυριάκος Μητσοτάκης: Το πρώτο το οποίο προέχει αυτή τη στιγμή, καθώς έχουμε ακόμη 24 δύσκολες ώρες μπροστά μας, είναι, θέλω να τονίσω, η προστασία της ανθρώπινης ζωής. Αυτό περνάει μέσα από τη συμμόρφωση με τις εντολές της Πολιτικής Προστασίας και βέβαια νομίζω ότι όλοι αντιλαμβάνονται ότι υπάρχουν ορισμένα καιρικά φαινόμενα τα οποία ξεπερνούν τις δυνατότητες του ανθρώπου να τα αντιμετωπίσει, όσα αντιπλημμυρικά έργα και αν κάνει κανείς. Όταν πέφτει ένας όγκος νερού, ο οποίος είναι πρωτοφανής, παντού στον κόσμο συμβαίνει αυτό, θα έχουμε δυστυχώς πλημμυρικά φαινόμενα. Εδώ πραγματικά εύχομαι να μην επιβεβαιωθούν οι μετεωρολόγοι, αλλά ξέρουμε ότι, καθώς φαίνεται, θα έχουμε ακόμα κάποιες δύσκολες ώρες μπροστά μας. Κατερίνα Σακελλαροπούλου: Βρέθηκα στη Σλοβενία αμέσως μετά τις πλημμύρες που την έπληξαν και η Πρόεδρος μου είπε ότι επλήγησαν τα 2/3 των υποδομών της χώρας. Είναι μια μικρή χώρα, αλλά είχε μια τεράστια καταστροφή. Κυριάκος Μητσοτάκης: Και βέβαια να πω και κάτι ακόμα. Είναι μια υποχρέωση πια της Ευρώπης, στα πλαίσια και της αναθεώρησης των Προϋπολογισμών, να διαθέτει περισσότερους πόρους και για την Πολιτική Προστασία και για την αποκατάσταση από φυσικές καταστροφές. Η Σλοβενία έλαβε μια όχι ευκαταφρόνητη υποστήριξη από την Ευρωπαϊκή Ένωση και όμως οι καταστροφές στις υποδομές ήταν πραγματικά πρωτοφανείς, αντίστοιχη στήριξη θα διεκδικήσουμε και εμείς σε πρώτη φάση για την περιοχή του Έβρου, κυρίως – να το τονίσω αυτό – για να στηρίξουμε τους παραγωγούς, τους εργάτες της γης, τους μελισσοκόμους μας, τους κτηνοτρόφους μας. Θέλω να γνωρίζουν οι πολίτες αυτοί, θα τα πω και στον Έβρο όταν πάω, ότι θα είμαστε κοντά τους. Θα είμαι προσωπικά κοντά τους, έτσι ώστε να μπορέσουν να παραμείνουν στη γη τους και να ξεπεράσουν αυτή την πολύ μεγάλη φυσική καταστροφή την οποία υπέστησαν. Αν υπάρχει μια νότα αισιοδοξίας, είναι αυτό το οποίο σε έναν βαθμό συνέβη στη Βόρεια Εύβοια, όπου η οικονομική ζωή επανέρχεται με γρήγορους ρυθμούς. Κάτι αντίστοιχο θα πρέπει να κάνουμε και θα το κάνουμε για την περιοχή του Έβρου. Κατερίνα Σακελλαροπούλου: Μακάρι. "
2023-09-04,32458,https://www.primeminister.gr/2023/09/04/32458,Δήλωση του Πρωθυπουργού Κυριάκου Μητσοτάκη μετά την ολοκλήρωση της Τριμερούς Συνόδου Κορυφής Ελλάδας – Κύπρου – Ισραήλ στη Λευκωσία | Ο Πρωθυπουργός της Ελληνικής Δημοκρατίας,"Ευχαριστώ Νίκο και Bibi, ευχαριστώ καταρχάς για τη φιλοξενία. Είναι πάντα μεγάλη χαρά μου να βρίσκομαι εδώ, στην Κύπρο. Είχαμε την ευκαιρία να επαναβεβαιώσουμε την ισχύ αυτής της τριμερούς σχέσης που έχουμε δημιουργήσει. Έχει αποδειχθεί εξαιρετικά ανθεκτική και, πιστεύω, πολύ επιτυχημένη για τις χώρες και τους λαούς μας. Είχαμε σήμερα, για ακόμα μια φορά, την ευκαιρία να συζητήσουμε πολλά πεδία κοινού ενδιαφέροντος, σε πολλά από τα οποία αναφερθήκατε, αλλά και για τη δυνατότητα να επεκτείνουμε αυτή την τριμερή εταιρική σχέση, ώστε πιθανώς να συμπεριλάβουμε άλλες χώρες σε ένα σχήμα 3+1, όχι μόνο τις Ηνωμένες Πολιτείες με τις οποίες ήδη συνεργαζόμαστε πάρα πολύ στενά, αλλά άλλες χώρες όπως η Ινδία, η οποία, όπως τόνισε ο Πρωθυπουργός του Ισραήλ, έχουμε φυσικό ενδιαφέρον να κοιτάξει προς τη Δύση και να επεκτείνει το γεωπολιτικό αλλά και το εμπορικό της αποτύπωμα στην περιοχή μας. Πιστεύω ότι αυτό είναι κάτι που θα μπορούσαμε να εξετάσουμε πιο συστηματικά, ενδεχομένως προσκαλώντας τον Ινδό Πρωθυπουργό να λάβει μέρος στην επόμενη τριμερή μας συνάντηση. Εστιάσαμε ιδιαίτερα στο ζήτημα της ενέργειας. Είναι, προφανώς, ένα θέμα κοινού ενδιαφέροντος, όπως έχουμε συζητήσει σε πάρα πολλές περιπτώσεις στο παρελθόν. Η Ελλάδα αυτή τη στιγμή δεν παράγει φυσικό αέριο, αλλά αποτελεί φυσικό σημείο εισόδου του φυσικού αερίου στην ευρωπαϊκή αγορά, με σημαντικές επενδύσεις που είναι σε εξέλιξη αυτή τη στιγμή στη χώρα μας. Μας ενδιαφέρει ιδιαίτερα να δούμε πώς το ισραηλινό και το κυπριακό φυσικό αέριο μπορούν να εξαχθούν στην Ευρωπαϊκή Ένωση. Λύσεις οι οποίες απολαμβάνουν τη στήριξη των δύο κυβερνήσεων, αλλά έχουν επίσης δοκιμαστεί στις απαιτήσεις της αγοράς, θα έχουν σίγουρα την υποστήριξή μας. Πάντοτε ήμασταν σθεναροί υποστηρικτές της ηλεκτρικής διασύνδεσης μεταξύ των χωρών μας. Πρόκειται για ένα έργο μεγάλου ενδιαφέροντος, καθώς επιδιώκουμε να επεκταθούμε περισσότερο στις Ανανεώσιμες Πηγές Ενέργειας και χρειαζόμαστε μεγαλύτερη διαφοροποίηση των πηγών ενέργειας. Και, ασφαλώς, σε ό,τι αφορά στον τομέα της πολιτικής προστασίας, όλοι μας δοκιμαστήκαμε το φετινό καλοκαίρι από τις πυρκαγιές, ιδίως η Ελλάδα. Ευχαριστούμε το Ισραήλ και την Κύπρο για την υποστήριξή τους. Δώσαμε κι εμείς το «παρών» όταν η Κύπρος ζήτησε την υποστήριξή μας, σε μία δύσκολη περίοδο για τους γείτονές μας, αλλά είναι ξεκάθαρο ότι πρέπει να κάνουμε περισσότερα για να συντονίσουμε τις ενέργειές μας στον τομέα της πολιτικής προστασίας, ενδεχομένως θεσμοθετώντας τη συμμετοχή του Ισραήλ σε ευρωπαϊκές πρωτοβουλίες πολιτικής προστασίας. Πιστεύω ότι αυτό είναι κάτι που πρέπει να διερευνήσουμε. Αλλά, βεβαίως, και να επικεντρωθούμε περισσότερο στο πώς η τεχνολογία θα μας βοηθήσει στην αντιμετώπιση αυτού του προβλήματος. Συνομιλούμε ήδη με το Ισραήλ για λύσεις που βασίζονται στην τεχνητή νοημοσύνη και θα μας προσφέρουν δυνατότητες έγκαιρου εντοπισμού. Αν χρειάζεστε μία χώρα που αντιμετωπίζει πολλές πυρκαγιές ώστε να εκπαιδεύσετε τα μοντέλα τεχνητής νοημοσύνης σας να τις εντοπίζουν, η Ελλάδα θα ήταν, δυστυχώς, μία από τις πρώτες επιλογές. Πρέπει, ωστόσο, να έχουμε επίγνωση ότι η πολιτική προστασία θα ανέβει στη λίστα των προτεραιοτήτων μας. Πρόκειται για μια πραγματική απειλή που μπορεί να έχει καταστροφικές επιπτώσεις σε ζωές, σε περιουσίες, αλλά και στο φυσικό μας περιβάλλον. Και προφανώς, περισσότερη συνεργασία σε αυτόν τον τομέα μόνο θα μας ωφελήσει. Επιτρέψτε μου επίσης να τονίσω αυτό που επισημάνατε και οι δυο σας: τις πολύ ισχυρές διαπροσωπικές σχέσεις μεταξύ των ανθρώπων των τριών χωρών μας, το γεγονός ότι ο τουρισμός μεταξύ των χωρών μας ανθεί, αλλά και τη δυνατότητα περαιτέρω επέκτασης του εμπορίου και των άμεσων ξένων επενδύσεων μεταξύ των τριών χωρών μας. Υπάρχουν πολλοί τομείς στους οποίους μπορούμε να συνεργαστούμε περαιτέρω και προσβλέπουμε στη διερεύνηση της βελτίωσης του τριμερούς εμπορίου και των διαπροσωπικών σχέσεων μεταξύ των πολιτών μας. Τέλος, όσον αφορά την ασφάλεια και την άμυνα, έχουμε ισχυρές σχέσεις, ειδικότερα η Ελλάδα με την Κύπρο -είναι μια πολύ προφανής και μακροχρόνια σχέση- αλλά και με το Ισραήλ. Υπάρχουν περισσότερα που μπορούμε να κάνουμε στην άμυνα. Στην καταπολέμηση της τρομοκρατίας μπορώ να σας διαβεβαιώσω ότι συνεργαζόμαστε πολύ αποτελεσματικά. Μερικές φορές πράγματα που δεν γίνονται δημοσίως γνωστά δείχνουν το βάθος της σχέσης μας, όταν πρόκειται για τις αντιτρομοκρατικές μας πρωτοβουλίες. Επιτρέψτε μου να κλείσω υπενθυμίζοντας το παλιό ρητό που λέει ότι «αν θέλετε να πάτε γρήγορα, πηγαίνετε μόνοι σας, αλλά αν θέλετε να πάτε μακριά, πηγαίνετε μαζί». Εμείς σίγουρα θέλουμε να πάμε μακριά και θα πάμε μαζί. Αλλά μπορούμε επίσης να πάμε και γρήγορα και μακριά, αυτό είναι που θέλουμε να κάνουμε. Σας ευχαριστώ, λοιπόν, και πάλι για αυτή την ουσιαστική και παραγωγική συζήτηση, προσβλέπω στην επόμενη συνάντησή μας, στο Ισραήλ. "
2023-09-04,32447,https://www.primeminister.gr/2023/09/04/32447,Δηλώσεις του Πρωθυπουργού Κυριάκου Μητσοτάκη και του Προέδρου της Κυπριακής Δημοκρατίας Νίκου Χριστοδουλίδη κατά την έναρξη της συνάντησής τους | Ο Πρωθυπουργός της Ελληνικής Δημοκρατίας,"Νίκος Χριστοδουλίδης: Με ιδιαίτερη χαρά σε καλωσορίζω, αυτή τη φορά στο πλαίσιο της πολύ σημαντικής τριμερούς συνάντησης με το Ισραήλ. Περιφερειακές συνεργασίες που ανάμεσα σε πολλά άλλα αποδεικνύουν και τον ρόλο που η Κύπρος και η Ελλάδα, η Ελλάδα και η Κύπρος, ως κράτη-μέλη της Ευρωπαϊκής Ένωσης, μπορούν να διαδραματίσουν στην περιοχή της Ανατολικής Μεσογείου, μία περιοχή με ιδιαίτερη γεωστρατηγική σημασία. Φυσικά, θα έχουμε και την ευκαιρία να συζητήσουμε και για το Κυπριακό και για τα ελληνοτουρκικά. Θεωρώ ότι ο Σεπτέμβριος και ο Οκτώβριος είναι καθοριστικής σημασίας για το πώς θα εξελιχθούν τα θέματα. Η Γενική Συνέλευση των Ηνωμένων Εθνών, οι συναντήσεις που θα έχεις, οι συναντήσεις που θα έχω και εγώ, αλλά και το Ευρωπαϊκό Συμβούλιο Οκτωβρίου, είναι καθοριστικής σημασίας. Και είμαστε εδώ για να υπάρξουν τέτοιου είδους εξελίξεις που θα οδηγήσουν σε θετικά βήματα και στα ελληνοτουρκικά και στο Κυπριακό. Η επίλυση των διαφορών, η επίλυση των όποιων προβλημάτων, η επίλυση του Κυπριακού είναι πρωταρχικής σημασίας για εμάς. Θα ήθελα να αξιοποιήσω την ευκαιρία να επαναλάβω ότι η παρούσα κατάσταση πραγμάτων δεν μπορεί να αποτελεί το μέλλον της Κύπρου. Και αυτό που -πολύ ξεκάθαρα- μετέφερα και πρόσφατα, με αφορμή την παρουσία του Βοηθού Γενικού Γραμματέα των Ηνωμένων Εθνών στην Κύπρο, είναι η ετοιμότητά μας για επανέναρξη των συνομιλιών το συντομότερο δυνατό και να οδηγηθούμε στην επίλυση του Κυπριακού. Μία επίλυση του Κυπριακού που θα οδηγήσει σε οφέλη για όλα τα εμπλεκόμενα μέρη. Δεν μπορούμε, όπως λέω συχνά, να αλλάξουμε τη γεωγραφία και είμαστε εδώ να συνεργαστούμε με όλους τους γείτονές μας, στη βάση του Διεθνούς Δικαίου, στη βάση δεδομένων που θα οδηγούν σε οφέλη για όλους τους λαούς της περιοχής. Με αυτά να σε καλωσορίσω και πάλι στην Κύπρο. Κυριάκος Μητσοτάκης: Αγαπητέ μου Νίκο, να σε ευχαριστήσω καταρχάς για την εξαιρετική σου φιλοξενία και για το πολύ όμορφο δείπνο το οποίο είχες την ευκαιρία να παραθέσεις σε εμένα και τη σύζυγό μου χθες το βράδυ. Βρίσκομαι στην Κύπρο για δεύτερη φορά μέσα σε λίγες εβδομάδες, αυτή τη φορά στα πλαίσια της τριμερούς συνεργασίας που έχουμε αναπτύξει Ελλάδα, Κύπρος και Ισραήλ. Τρεις χώρες παράγοντες σταθερότητας στην Ανατολική Μεσόγειο. Ένα τριμερές σχήμα το οποίο έχει αντέξει στο χρόνο και έχει δείξει την ωφέλειά του σε πολλά επίπεδα, όχι μόνο στο γεωπολιτικό, αλλά και στο οικονομικό και στο ενεργειακό. Και προσβλέπω σε εξαιρετικά χρήσιμες και ουσιαστικές συζητήσεις για το πώς μπορούμε περαιτέρω να εμβαθύνουμε αυτή τη συνεργασία. Τώρα, ως προς το διμερές επίπεδο, νομίζω ότι έχεις απόλυτο δίκιο όταν λες ότι οι επόμενοι δύο μήνες θα είναι μήνες κρίσιμοι σε πολλά επίπεδα. Καταρχάς, για το ζήτημα του Κυπριακού να προσυπογράψω την άποψή σου, την προσέγγισή σου ότι είναι πάρα πολύ σημαντικό να επανεκκινήσουν οι συνομιλίες το συντομότερο δυνατόν, στα πλαίσια των αποφάσεων του Οργανισμού Ηνωμένων Εθνών. Η Ελλάδα θα είναι πάντα σταθερή υπέρμαχος αυτής της θέσης και βέβαια οι επόμενοι μήνες είναι σημαντικοί και στα πλαίσια των ελληνοτουρκικών σχέσεων. Αντιμετωπίζω τις εξελίξεις με συγκρατημένη αισιοδοξία. Το λέω αυτό διότι πράγματι έχουμε και τους τελευταίους μήνες μία μείωση της έντασης στις σχέσεις Ελλάδας και Τουρκίας. Ο Υπουργός Εξωτερικών της Ελλάδας θα βρεθεί στην Τουρκία αύριο για να έχει πολιτικές συζητήσεις με τον ομόλογό του. Όμως, απομένει αυτό το καλό κλίμα να έχει, προφανώς, συνέπεια και συνέχεια και αυτό σίγουρα απαιτεί και από την Τουρκία μία αναθεώρηση, θα έλεγα, της επιθετικής στάσης την οποία τήρησε απέναντι στην Ελλάδα τα τελευταία χρόνια. Όλα αυτά, λοιπόν, θα μας απασχολήσουν και στη διμερή μας συνάντηση και θα έχουμε την ευκαιρία να τα ξαναπούμε και στη Γενική Συνέλευση του Οργανισμού Ηνωμένων Εθνών. Τέλος, να κλείσω ευχαριστώντας και πάλι την Κυπριακή Δημοκρατία για τη στήριξη την οποία παρείχε στην Ελλάδα για την αντιμετώπιση των πυρκαγιών. Και εμείς σταθήκαμε στο πλευρό σας. Έτυχε οι φωτιές στην Κύπρο και στην Ελλάδα να μην συμπέσουν χρονικά, οπότε αυτό μας επέτρεψε και εμάς να σας βοηθήσουμε. Όμως οι προκλήσεις της κλιματικής αλλαγής είναι τέτοιες που απαιτούν, πιστεύω, ένα αναβαθμισμένο πλαίσιο περιφερειακής συνεργασίας, καθώς όλες οι χώρες της περιοχής αντιμετωπίζουν παρεμφερείς προκλήσεις. Η δε διακρατική συνεργασία απέδειξε -και στην περίπτωση της Ελλάδος- ότι μπορεί να εισφέρει σημαντικούς πόρους, ανθρώπινους αλλά και σε επίπεδο αεροσκαφών και εναέριων μέσων κατάσβεσης, σε μια δύσκολη χρονική συγκυρία. Και πάλι σε ευχαριστώ για τη θερμή σου υποδοχή. "
2023-08-30,32419,https://www.primeminister.gr/2023/08/30/32419,Δήλωση του Πρωθυπουργού Κυριάκου Μητσοτάκη μετά τις συναντήσεις του με παραγωγικούς και επιστημονικούς φορείς της βόρειας Ελλάδας στη Θεσσαλονίκη | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης συναντήθηκε σήμερα με παραγωγικούς και επιστημονικούς φορείς της βορείου Ελλάδας και με αρμόδιους για μεγάλα έργα που υλοποιούνται στη Θεσσαλονίκη και ευρύτερα στη Μακεδονία. Μετά την ολοκλήρωση των συσκέψεων ο Κυριάκος Μητσοτάκης έκανε την ακόλουθη δήλωση: «Καλό σας μεσημέρι. Βρίσκομαι σήμερα, για ακόμα μια φορά, στη Θεσσαλονίκη, αλλά για πρώτη φορά με μία διπλή ιδιότητα, ως επανεκλεγείς Πρωθυπουργός της χώρας αλλά ταυτόχρονα και ως βουλευτής Θεσσαλονίκης, για να επαναβεβαιώσω το έντονο προσωπικό μου ενδιαφέρον όχι μόνο για την πόλη της Θεσσαλονίκης αλλά συνολικά για την αναπτυξιακή δυναμική όλης της βόρειας Ελλάδας, της Μακεδονίας, της Ηπείρου, της Θράκης μας. Είχαμε την ευκαιρία να κάνουμε μια πολύ ουσιαστική πεντάωρη συζήτηση με τους παραγωγικούς, επιστημονικούς, επιχειρηματικούς φορείς της πόλης, με τους εκπροσώπους της Τοπικής Αυτοδιοίκησης, να συζητήσουμε για τις προκλήσεις που αντιμετωπίζουμε στο οικονομικό επίπεδο, αλλά να κάνουμε και μία επισκόπηση της προόδου των μεγάλων αναπτυξιακών έργων που δρομολογούνται στη βόρεια Ελλάδα, με ιδιαίτερη έμφαση στη Θεσσαλονίκη. Κι αν κάτι μπορεί σήμερα να αντισταθμίσει αυτό το -θα έλεγα- σκοτεινό κλίμα το οποίο λογικό είναι να επικρατεί στην ελληνική κοινωνία λόγω των καταστροφικών φωτιών, ειδικά στην περιοχή του Έβρου, αυτό μπορεί να είναι μόνο η πολύ καλή απόδοση της οικονομίας μας, η οποία και πάλι πιστοποιήθηκε από όλους τους παραγωγικούς φορείς. Μία οικονομία η οποία αναπτύσσεται γρήγορα, ένας τουρισμός ο οποίος φαίνεται να διανύει μία εξαιρετικά καλή χρονιά, εξαγωγές οι οποίες αυξάνονται και ταυτόχρονα πολλές νέες επενδύσεις οι οποίες δρομολογούνται. Σημαντικές επενδύσεις που αφορούν και την ίδια την πόλη της Θεσσαλονίκης. Γι’ αυτά όμως θα έχουμε την ευκαιρία να μιλήσουμε πολύ πιο αναλυτικά το επόμενο Σάββατο, στην καθιερωμένη ομιλία την οποία θα κάνω στη Διεθνή Έκθεση Θεσσαλονίκης, όπου θα έχω την ευκαιρία να περιγράψω σε μεγαλύτερη λεπτομέρεια την οικονομική πολιτική του επόμενου έτους, αλλά να εξειδικεύσω και πώς αντιλαμβάνομαι στην πράξη αυτή την έννοια του πολυδύναμου, του πολυδιάστατου εκσυγχρονισμού, για την οποία είχα την ευκαιρία να μιλήσω και στις προγραμματικές δηλώσεις της κυβέρνησης, πριν από λίγες εβδομάδες. Ταυτόχρονα, μαζί με τον αρμόδιο Υφυπουργό αλλά και όλο το κλιμάκιο των Υπουργών που βρέθηκε στη Θεσσαλονίκη, κάναμε και μια επισκόπηση -όπως το κάνουμε συνέχεια, όπως γνωρίζετε- της προόδου των σημαντικών έργων τα οποία έχουμε δρομολογήσει τα τελευταία τέσσερα χρόνια για την ευρύτερη περιοχή της Θεσσαλονίκης. Η αλήθεια είναι ότι ουδέποτε η Θεσσαλονίκη είχε -θα έλεγα- στο παρελθόν βιώσει μια τέτοια πολυδιάστατη παρέμβαση ως προς τα έργα τα οποία δρομολογούνται σήμερα στην πόλη. Δεν αναφέρομαι, προφανώς, μόνο στο έργο του Μετρό, για το οποίο έχουμε μιλήσει πολλές φορές και το οποίο θα αλλάξει άρδην τη λειτουργία της πόλης. Και νομίζω ότι και οι πιο κακόπιστοι, αντιλαμβάνονται πλέον ότι το Μετρό θα ολοκληρωθεί μαζί με την επανατοποθέτηση των αρχαίων στους σταθμούς από τους οποίους αφαιρέθηκαν. Αναφέρομαι και σε μια σειρά από σημαντικά έργα τα οποία έχουν πια μελετητικά ωριμάσει και η κατασκευή των οποίων θα ξεκινήσει οσονούπω. Να δώσω μόνο κάποια ενδεικτικά παραδείγματα: το Flyover, ένα έργο το οποίο είναι απολύτως κρίσιμο προκειμένου να ισορροπήσει κυκλοφοριακά η Θεσσαλονίκη. Ένα έργο το οποίο έχει ήδη δημοπρατηθεί και του οποίου αναμένεται να ξεκινήσει η κατασκευή πριν από το τέλος του έτους. Αντιλαμβανόμαστε απόλυτα ότι η κατασκευή ενός τέτοιου μεγάλου και σημαντικού έργου για την πόλη είναι πιθανό να δημιουργήσει κάποιες πρόσκαιρες αναστατώσεις όσον αφορά τη λειτουργία της Θεσσαλονίκης. Γι’ αυτό και σκοπεύουμε να κάνουμε μία σειρά από παρεμβάσεις, υπό τον συντονισμό του αρμόδιου Υφυπουργού, έτσι ώστε η ζωή και η κίνηση στην πόλη να είναι όσο το δυνατόν πιο εύκολη, στα πλαίσια των παρεμβάσεων που είναι εφικτές να γίνουν: να προσθέσουμε περισσότερα λεωφορεία, παραδείγματος χάρη στον ΟΑΣΘ, όπου το πρόβλημα -να το τονίσω- δεν είναι η έλλειψη των λεωφορείων, αλλά η έλλειψη οδηγών. Θυμίζω ότι από την προηγούμενη κυβέρνηση, πριν από το 2019, γύρω στους 250 οδηγούς είχαν μεταταχθεί, είχαν φύγει από τον ΟΑΣΘ για άλλες υπηρεσίες. Την προσθήκη επιπρόσθετων αστυνομικών στην Τροχαία, έτσι ώστε να διευκολυνθεί η κίνηση στην πόλη. Θέλω όμως όλοι οι Θεσσαλονικείς να αντιληφθούν ότι το έργο του Flyover είναι μία πολύ σημαντική δημόσια δαπάνη για την πόλη. Μιλάμε για έναν δρόμο που θα είναι δωρεάν, έναν δρόμο χωρίς διόδια, ο οποίος όταν ολοκληρωθεί πραγματικά θα αποσυμφορήσει, σε συνδυασμό με το Μετρό, την κυκλοφορία στην πόλη και θα μιλάμε για μία διαφορετική Θεσσαλονίκη. Προφανώς γι’ αυτό και το έργο αυτό έχει συμφωνηθεί και με όλους τους αρμόδιους φορείς και θα ξεκινήσει η κατασκευή του εντός των επόμενων μηνών. Επίσης, θα ξεκινήσει -ελπίζουμε μέχρι το τέλος του έτους, το αργότερο τον Ιανουάριο του 2024- η κατασκευή του παιδιατρικού νοσοκομείου, σημαντική δωρεά του Ιδρύματος Σταύρος Νιάρχος. Το έργο πια έχει συμβασιοποιηθεί, η ελληνική πολιτεία έχει ολοκληρώσει όλα όσα έπρεπε να είχε κάνει σχετικά με ζητήματα που αφορούν χρήσεις γης και τον περιβάλλοντα χώρο. Ένα έργο-σταθμός που μαζί με τις υπόλοιπες σημαντικές αναβαθμίσεις που γίνονται στα νοσοκομεία της πόλης, και σε συνδυασμό βέβαια με το νέο ογκολογικό το οποίο θα κατασκευαστεί στο στρατόπεδο «Καρατάσιου», αλλάζουν άρδην την ποιότητα των παρεχόμενων υπηρεσιών υγείας στην πόλη. Να σταθώ, επίσης, στην εξαιρετικά μεγάλη σημασία που αποδίδω στο Thess INTEC, αυτόν τον «πνεύμονα» καινοτομίας και επιχειρηματικότητας. Αναμένουμε πια μόνο την έκδοση του Προεδρικού Διατάγματος. Οι πόροι έχουν βρεθεί και εκτιμώ ότι και το έργο αυτό θα αρχίσει να κατασκευάζεται στις αρχές του 2024. Προσθέστε σε αυτόν τον μακρύ κατάλογο και μία σειρά από άλλες σημαντικές παρεμβάσεις, όπως οι παρεμβάσεις που ήδη δρομολογούνται στο στρατόπεδο «Παύλου Μελά», τόσο σημαντική παρέμβαση για τη δυτική Θεσσαλονίκη. Η ωρίμανση πια, επιτέλους, μετά από πολλά χρόνια, του Μουσείου του Ολοκαυτώματος, το οποίο και αυτό πιστεύουμε ότι μπορεί να αρχίσει να κατασκευάζεται τον επόμενο χρόνο. Σημαντικά έργα για την ποιότητα ζωής της Δυτικής Θεσσαλονίκης, όπως το κολυμβητήριο στο Δήμο Αμπελοκήπων – Μενεμένης, το οποίο και αυτό θα κατασκευαστεί και θα δώσει μία ανάσα άθλησης, κυρίως στα νέα παιδιά της περιοχής. Και βέβαια, το στρατόπεδο «Γκόνου», άλλη μία πολύ σημαντική επιχειρηματική παρέμβαση που μετατρέπει ένα ανενεργό στρατόπεδο σε έναν διαμετακομιστικό κόμβο, έτσι ώστε η Θεσσαλονίκη να μπορέσει να εκπληρώσει αυτόν τον ρόλο για τον οποίον έχουμε μιλήσει πολλές φορές: μιας πύλης εισόδου και εξόδου όχι μόνο για τη Βόρεια Ελλάδα, αλλά και για όλα τα Βαλκάνια. Η σύνδεση, να θυμίσω, η οδική σύνδεση του Προβλήτα 6 με την ΠΑΘΕ και με την Εγνατία θα έχει και αυτή ολοκληρωθεί μέχρι το τέλος του έτους. Βέβαια, δεν περιοριζόμαστε -και να κλείσω με αυτό- μόνο στις δημόσιες επενδύσεις, οι οποίες γίνονται πάντα σε απόλυτη συνεργασία με την Περιφέρεια και με τον Δήμο -έχουμε άριστη συνεργασία και με τον Περιφερειάρχη και με τον Δήμαρχο. Να μιλήσω λίγο και για τις σημαντικές ιδιωτικές επενδύσεις οι οποίες δρομολογούνται στην πόλη. Θα έχω την ευκαιρία την επόμενη εβδομάδα να βρεθώ και στη δυτική και στην ανατολική πύλη της πόλης για να παρουσιάσουμε μαζί με τους υποψήφιους επενδυτές σημαντικά αναπτυξιακά έργα τα οποία ξεκλειδώνουν τη μεγάλη αναπτυξιακή δυναμική της Θεσσαλονίκης, έτσι όπως την οραματιζόμαστε. Αυτά λοιπόν είχα να σάς πω σήμερα ως αποτέλεσμα της σύσκεψης την οποία είχαμε. Τα υπόλοιπα θα έχουμε την ευκαιρία να τα συζητήσουμε εκτενώς το επόμενο Σαββατοκύριακο, στα πλαίσια της καθιερωμένης μου ομιλίας και της συνέντευξης Τύπου που θα παραχωρήσω την επόμενη Κυριακή. Σας ευχαριστώ πολύ». Νωρίτερα ο Πρωθυπουργός συναντήθηκε με τους βουλευτές Α’ και Β’ Θεσσαλονίκης της Νέας Δημοκρατίας. "
2023-08-25,32400,https://www.primeminister.gr/2023/08/25/32400,Δηλώσεις του Πρωθυπουργού Κυριάκου Μητσοτάκη και του Πρωθυπουργού της Ινδίας Narendra Modi | Ο Πρωθυπουργός της Ελληνικής Δημοκρατίας,"Κυριάκος Μητσοτάκης: Κύριε Πρωθυπουργέ, είναι πολύ μεγάλη τιμή να σας υποδέχομαι σήμερα εδώ στην Αθήνα, τέσσερις δεκαετίες μετά την τελευταία επίσκεψη Ινδού ηγέτη στη χώρα μας. Ήταν η Indira Gandhi, τον Σεπτέμβριο του 1983. Η σημερινή μας συνάντηση, λοιπόν, αποτελεί πράγματι μια καινούργια αφετηρία στις σχέσεις Ελλάδος και Ινδίας. Σηματοδοτώντας, πιστεύω, μια πολύ σημαντική στιγμή στην κοινή διαδρομή και στους δεσμούς που ενώνουν τις χώρες μας εδώ και πολλούς αιώνες, από τους αρχαίους εμπορικούς δρόμους και την πορεία του Μεγάλου Αλεξάνδρου, άλλωστε, μέχρι τις φιλοσοφικές αναζητήσεις που διαμόρφωσαν τους πολιτισμούς μας. Την Ιστορία μας συνοδεύουν, όπως συζητήσαμε, οι ίδιες αξίες: η δημοκρατία, η ειρήνη και το δίκαιο. Και στηριγμένοι ακριβώς σε αυτά τα πανίσχυρα θεμέλια της μακρόχρονης σχέσης μας, έχουμε τη μεγάλη μας χαρά να αναβαθμίσουμε τώρα τη συνεργασία μας σε Στρατηγική Σχέση, υπογραμμίζοντας έτσι ότι η Ελλάδα και η Ινδία βρίσκονται στην πραγματικότητα πολύ εγγύτερα από την γεωγραφική απόσταση που τις χωρίζει. Αλλά και ότι είναι έτοιμες να πορευτούν δίπλα-δίπλα στο δρόμο των σύγχρονων προκλήσεων. Ειδικά σε μια περίοδο διεθνούς αναταραχής και πολέμου στην Ουκρανία, γεγονότων που καθιστούν δηλαδή ακόμα πιο επιτακτική την τήρηση του Καταστατικού Χάρτη των Ηνωμένων Εθνών. Διαπιστώνω με ικανοποίηση ότι τα τελευταία χρόνια οι σχέσεις μας έχουν βελτιωθεί αισθητά, οι επαφές μας σε υψηλό επίπεδο έχουν πυκνώσει. Είναι τόσα όμως περισσότερα αυτά που μπορούμε να κάνουμε μαζί. Και υπάρχει, συνεπώς, η βάση για ένα ευρύτατο πλαίσιο διμερούς συμπόρευσης -είχαμε την ευκαιρία να το συζητήσουμε αναλυτικά- από την οικονομία και την άμυνα ως τον πολιτισμό και τον τουρισμό, από τη συνεργασία στον αγροτικό τομέα μετά την υπογραφή χθες και του σχετικού μνημονίου, μέχρι την από κοινού άμυνα στις συνέπειες της κλιματικής αλλαγής. Σας ευχαριστώ για τα καλά λόγια, για τη στήριξή σας στην δοκιμαζόμενη Ελλάδα, καθώς η επίσκεψή σας συμπίπτει με μια μεγάλη δοκιμασία, όχι μόνο του τόπου μας αλλά και της Μεσογείου ολόκληρης, από πρωτοφανείς πυρκαγιές. Ευχαριστώ και πάλι και για την αλληλεγγύη σας αλλά και για την ένταξη αυτού του θέματος στην ατζέντα των συζητήσεών μας. Η μεταφορά εμπειρίας, κυρίως σε ό,τι αφορά την χρήση τεχνολογίας στην πρόληψη των φυσικών απειλών, γίνεται καθοριστική προτεραιότητα. Είναι μεγάλο, ωστόσο, το φάσμα των κοινών διμερών συμφερόντων μας και γι’ αυτό και θα συνεχίσουμε να εργαζόμαστε ώστε οι σημερινές δυνατότητες να μετατραπούν αύριο σε χειροπιαστές πραγματικότητες, με πρώτο στόχο να διπλασιάσουμε, γιατί όχι, μέσα στην επόμενη τετραετία το διμερές μας εμπόριο, το οποίο έχει σημαντικά περιθώρια βελτίωσης. Στο ίδιο διάστημα να προχωρήσουμε σε πολλές παράλληλες πρωτοβουλίες που θα φέρουν ακόμα πιο κοντά τους δύο λαούς, δίνοντας έμφαση στην οικονομική συνεργασία, στις επενδύσεις που μπορούμε να κάνουμε στην Ινδία ή που οι ινδικές εταιρείες μπορούν να κάνουν στην πατρίδα μας. Εξάλλου, οι κυβερνήσεις μας υιοθέτησαν μία πολύ σημαντική Κοινή Δήλωση, που μετατρέπει τη σχέση μας σε στρατηγική, επισημαίνοντας με αυτό τον τρόπο την ανάγκη να πορευτούμε ως συνοδοιπόροι απέναντι στα στοιχήματα του αύριο από τη μία πλευρά, δρώντας από κοινού σε μέτωπα που έχουν να κάνουν με την διπλωματία και την ασφάλεια. Συμφωνήσαμε ότι συμπλέουμε απόλυτα στο στόχο της διατήρησης της θαλάσσιας ασφάλειας, στην προσήλωσή μας στο Διεθνές Δίκαιο και στη Σύμβαση για το Δίκαιο της Θάλασσας -πεδίο κρίσιμο αν λάβουμε υπόψη κοινά δεδομένα που απασχολούν τόσο την Ανατολική Μεσόγειο όσο και τον Ινδοειρηνικό Ωκεανό. Απ’ την άλλη, εντατικοποιώντας τις διακρατικές οικονομικές επαφές, όπως αυτές μεταξύ ελληνικών και ινδικών επιχειρήσεων και φορέων, συζητήσαμε για τη μεγάλη σημασία να υπάρχει, παραδείγματος χάριν, μία απευθείας αεροπορική σύνδεση μεταξύ της Ινδίας και της Ελλάδος, τις μεγάλες ευκαιρίες που παρουσιάζονται σε πεδία όπως ο τουρισμός, η οικονομική συνεργασία, σε τομείς όπως η αγροδιατροφή, τα φάρμακα, ο τομέας της τεχνολογίας. Και, βέβαια, την ανάγκη οι πολιτισμοί μας και κυρίως οι νέοι μας άνθρωποι να μπορούν να συναντώνται πιο γρήγορα, πιο συχνά, πιο εύκολα, να ενθαρρύνουμε τις σχέσεις μεταξύ των δύο λαών. Υπάρχει, εξάλλου, μία πολύ δυναμική ινδική κοινότητα, η οποία ζει φιλήσυχα και εργάζεται στην πατρίδα μας. Είδα ότι πολλοί από αυτούς σας υποδέχθηκαν με πολύ μεγάλο ενθουσιασμό σήμερα το πρωί όταν φτάσατε στο ξενοδοχείο, γιατί δεν έχω καμία αμφιβολία ότι το κράτος σας διαθέτει πια το μέγεθος ενός πραγματικού ασιατικού γίγαντα. Το δικό μας, όμως, αποτελεί τη δυναμική πύλη, ανατολική πύλη της Ευρώπης, μια τεράστια ευκαιρία για την Ινδία, ως η χώρα της ηπειρωτικής Ευρώπης που είναι πιο κοντά στην μεγάλη αυτή οικονομική υπερδύναμη. Και, βέβαια, αυτό θα ανοίξει ταυτόχρονα και τις ευκαιρίες για μία διηπειρωτική προσέγγιση, κάτι το οποίο σαφώς θα σφράγιζε και μία φιλόδοξη συμφωνία ελεύθερου εμπορίου μεταξύ Ινδίας και Ευρωπαϊκής Ένωσης. Η Ινδία έχει κάνει τεράστια βήματα προόδου. Και πάλι συγχαρητήρια για το τεχνολογικό σας επίτευγμα, την κατάκτηση του νότιου πόλου της Σελήνης από το διαστημικό σας σκάφος. Κύριε Πρωθυπουργέ, πράγματι φαίνεται ότι στοχεύετε πολύ ψηλά. Το γνωρίζετε ότι και η δική μας χώρα έχει αφήσει πίσω της μία κρίση, αναπτύσσεται με γρήγορους ρυθμούς ανάπτυξης, σύντομα θα ανακτήσει και την επενδυτική βαθμίδα, παίζει πρωταγωνιστικό ρόλο στα Βαλκάνια, στην Ανατολική Ευρώπη, στη Μεσόγειο. Διαμορφώνεται σε έναν παγκόσμιο επενδυτικό προορισμό και αποτελεί μια νέα οικονομική, ενεργειακή αλλά και εμπορική γέφυρα συνεργασίας ανάμεσα σε τρεις ηπείρους. Δεν είναι τυχαίο, και επιτρέψτε μου να καταλήξω με αυτό, ότι και οι δύο κυβερνήσεις μας προχωρούν σε τολμηρές οικονομικές μεταρρυθμίσεις. Όπως και εσείς έτσι και εγώ υπηρετούμε πια τη δεύτερη θητεία μας, εσείς είστε στο τέλος της, εγώ είμαι στην αρχή της, αλλά με ισχυρές κυβερνήσεις, με αποφασιστικότητα να υλοποιήσουμε οικονομικές μεταρρυθμίσεις προς όφελος των πολιτών μας. Σήμερα, η πολυπληθέστερη, η μεγαλύτερη δημοκρατία του πλανήτη φιλοξενείται στην πρώτη δημοκρατία της γης. Οι οιωνοί, λοιπόν, είναι πολύ ευνοϊκοί. Κύριε Πρωθυπουργέ, αγαπητέ Narendra, αποδέχομαι με χαρά την πρόσκλησή σας να επισκεφτώ την Ινδία, για να δώσουμε νέα ώθηση σε αυτή τη στρατηγική συνεργασία. Άλλωστε, μια ινδική παροιμία λέει «όταν δύο φίλοι στέκονται ο ένας δίπλα στον άλλον, τότε παύουν να είναι δύο. Γιατί σχηματίζουν τον αριθμό 11». Είναι στο χέρι μας, λοιπόν, να την ακολουθήσουμε και να την δικαιώσουμε. Ευχαριστώ για τις παραγωγικές συζητήσεις. Και για ακόμη μια φορά, εκ μέρους του ελληνικού λαού, σας καλωσορίζω στην Αθήνα. Narendra Modi: (με βάση τη διερμηνεία) Εξοχότατε Πρωθυπουργέ κ. Μητσοτάκη, αντιπρόσωποι των δύο χωρών, θέλω καταρχας, εκ μέρους μου και εκ μέρους του λαού της Ινδίας, να εκφράσω τα συλλυπητήριά μου για τις απώλειες ζωής που οφείλονται στις πυρκαγιές στην Ελλάδα. Θα ήθελα επίσης να ευχηθώ καλή ανάρρωση σε όσους έχουν πληγεί. Αγαπητοί φίλοι, η Ελλάδα και η Ινδία έχουν μια σχέση, μια φιλία φυσιολογική. Είναι φυσιολογικό να υπάρχει φιλική σχέση ανάμεσα στους δύο αρχαίους πολιτισμούς του κόσμου, ανάμεσα σε αυτές τις δύο πανάρχαιες ιδεολογίες, στις δύο αυτές χώρες που έχουν πανάρχαιες σχέσεις, εμπορικές και πολιτιστικές. Η βάση των σχέσεών μας που είναι δυνατή και πανάρχαια, στηρίζεται στην επιστήμη, τη φιλοσοφία, το εμπόριο και τον πολιτισμό. Έχουμε μάθει απ’ όλους αυτούς τους τομείς. Υπάρχει μία εξαιρετική συνεργασία μεταξύ μας σε θέματα γεωπολιτικά, διεθνή αλλά και περιφερειακά, είτε μιλάμε για την περιοχή του Ινδοειρηνικού είτε για τη Μεσόγειο. Ως φίλοι, αντιλαμβανόμαστε τα αισθήματα του άλλου και τα σεβόμαστε. Μετά από ένα μεγάλο χάσμα 40 ετών, επισκέπτεται ένας Ινδός Πρωθυπουργός την Ελλάδα. Όμως, ούτε το βάθος ούτε η θέρμη των σχέσεών μας έχει μειωθεί κατ’ ελάχιστον. Σήμερα, ο Πρωθυπουργός και εγώ αποφασίσαμε να αναβαθμίσουμε τη σχέση μας σε Στρατηγική Σχέση. Αποφασίσαμε να ενισχύσουμε τη Στρατηγική μας Σχέση, ενισχύοντας τη συνεργασία μας στους τομείς της άμυνας και της ασφάλειας, των υποδομών, της αγροτικής παραγωγής, της παιδείας, των νέων και αναδυόμενων τεχνολογιών, όπως επίσης και την προώθηση των δεξιοτήτων. Αγαπητοί φίλοι, στον τομέα της άμυνας και της ασφάλειας, συμφωνήσαμε να ενισχύσουμε και τις στρατιωτικές σχέσεις αλλά και τις αμυντικές μας βιομηχανίες. Σήμερα συζητήσαμε την αμοιβαία συνεργασία στους τομείς της αντιμετώπισης της τρομοκρατίας και στην κυβερνοασφάλεια. Αποφασίσαμε ότι οφείλουμε να έχουμε μία θεσμοθετημένη πλατφόρμα, όπου θα συζητούνται τα οικονομικά θέματα και τα θέματα της εθνικής ασφάλειας. Ο Πρωθυπουργός κ. Μητσοτάκης και εγώ, συμφωνήσαμε ότι το διμερές εμπόριο αυξάνεται ταχύτατα και ότι υπάρχουν τεράστιες δυνατότητες για την περαιτέρω ανάπτυξή του. Ως εκ τούτου, έχουμε θέσει ως στόχο τον διπλασιασμό του διμερούς μας εμπορίου μέχρι το 2030. Σε λίγο ο κ. Πρωθυπουργός θα παραστεί σε μία επιχειρηματική συνάντηση, όπου θα συζητηθούν κάποιοι τομείς, με τους εκπροσώπους του επιχειρηματικού κόσμου και των δύο χωρών. Θεωρούμε ότι με την προώθηση του εμπορίου και των επενδύσεων ανάμεσα στις χώρες μας, μπορούμε να βελτιώσουμε και να ανυψώσουμε την οικονομική και βιομηχανική μας συνεργασία σε νέο επίπεδο. Σήμερα, υπογράψαμε συμφωνία για συνεργασία στον τομέα της αγροτικής παραγωγής. Και πέρα από τη συνεργασία στην παραγωγή αγροτικών προϊόντων και σπόρων, θα μπορέσουμε να συνεργαστούμε στον τομέα της έρευνας, της κτηνοτροφίας και της παραγωγής ζωικών προϊόντων. Θέλουμε να διευκολύνουμε τη μεταφορά δεξιοτήτων από τη μια χώρα στην άλλη και γι’ αυτό αποφασίσαμε ότι σύντομα θα υπογραφεί μια συμφωνία κινητικότητας και μετανάστευσης. Αποφασίσαμε να δώσουμε μια νέα μορφή στις πανάρχαιες σχέσεις μεταξύ των δύο λαών μας. Θα προωθήσουμε τον πολιτισμό και τις μορφωτικές σχέσεις ανάμεσα στα εκπαιδευτικά μας ιδρύματα. Συζητήσαμε επίσης τα θέματα και τα εθνικά και τα διεθνή. Η Ελλάδα εξέφρασε την υποστήριξή της στις εμπορικές συμφωνίες της Ινδίας. Σε σχέση με την Ουκρανία υποστηρίζουμε τη διπλωματία και τον διάλογο. Ευχαρίστησα την Ελλάδα για τη συνεργασία μας, στο πλαίσιο των Ηνωμένων Εθνών και σε άλλους διεθνείς οργανισμούς. Είμαι ευγνώμων προς τον Πρωθυπουργό για τις ευχές του και για το γεγονός ότι ενθαρρύνει την Προεδρία της Ινδίας στους G20. Θα ήθελα επίσης να ευχαριστήσω τον λαό και την Πρόεδρο της Ελληνικής Δημοκρατίας για την παρασημοφόρησή μου με τον Μεγαλόσταυρο της Τιμής. Αυτή η τιμή απευθύνεται στο 1,4 δισεκατομμύρια Ινδών. Έχουμε κοινές αξίες η Ελλάδα και η Ινδία κι αυτό αποτελεί τη βάση για την εταιρική μας εμπορική σχέση. Και οι δύο χώρες έχουν κάνει σημαντικές συνεισφορές στο χώρο της Δημοκρατίας, με την εκλαΐκευσή της, με τη διάδοσή της. Υπάρχει και η Σχολή Καλών Τεχνών του Kandahar που είναι το αποτέλεσμα του συνδυασμού της ελληνικής, ελληνορωμαϊκής και ινδικής τέχνης. Για μια ακόμη φορά, θέλω να ευχαριστήσω τον Πρωθυπουργό και τον λαό της Ελλάδας εκ βάθους καρδίας για τη θερμή φιλοξενία τους, σε εμένα και στην αντιπροσωπεία μου, σε αυτή την όμορφη και ιστορική πόλη, στην Αθήνα. Ευχαριστώ πολύ. Αναβάθμιση της σχέσης Ελλάδας-Ινδίας σε «Στρατηγική» Οι δύο ηγέτες συμφώνησαν με Κοινή Δήλωση στην αναβάθμιση της ελληνο-ινδικής σχέσης σε σχέση «Στρατηγικής συνεργασίας» (Strategic Partnership), ενώ συμφώνησαν να εργαστούν προς την κατεύθυνση διεύρυνσης της διμερούς συνεργασίας στο πολιτικό επίπεδο, στην ασφάλεια και στην οικονομία με στόχο τον διπλασιασμό του διμερούς εμπορίου τα επόμενα χρόνια. Στην Κοινή Δήλωση αποτυπώνεται η συναντίληψη Ελλάδας και Ινδίας για μια ελεύθερη, ανοικτή και βασισμένη σε κανόνες Μεσόγειο Θάλασσα και Ινδο-Ειρηνικό, «σύμφωνα με το Δίκαιο της Θάλασσας και συγκεκριμένα με τις προβλέψεις της Σύμβασης του ΟΗΕ για το Δίκαιο της Θάλασσας (UNCLOS) και με πλήρη σεβασμό στην κυριαρχία, την εδαφική ακεραιότητα και την ελευθερία της ναυσιπλοϊας προς όφελος της διεθνούς ειρήνης, σταθερότητας και ασφάλειας», όπως αναφέρεται. Νωρίτερα υπογράφτηκε ανάμεσα στις δύο πλευρές Μνημόνιο Συναντίληψης για τη Συνεργασία στον Αγροτικό Τομέα, ενώ κατά το επόμενο χρονικό διάστημα αναμένεται να οριστικοποιηθεί συμφωνία για την Κινητικότητα και τη Μετανάστευση, η οποία βρίσκεται ήδη σε επεξεργασία και τη σημασία της οποίας τόνισε ο Πρωθυπουργός κατά τη διάρκεια των διευρυμένων συνομιλιών με τη συμμετοχή των δύο αντιπροσωπειών. Οι δύο ηγέτες συζήτησαν και συμφώνησαν την εμβάθυνση και εντατικοποίηση των συνεργειών των δύο χωρών στους τομείς της άμυνας, της ναυτιλίας, της επιστήμης, της τεχνολογίας, του κυβερνοχώρου, της εκπαίδευσης, του πολιτισμού, του τουρισμού και της γεωργίας. Aκόμη, αντάλλαξαν απόψεις για περιφερειακά και διεθνή ζητήματα. Ο Πρωθυπουργός υπογράμμισε τον ρόλο της Ελλάδας ως πυλώνα σταθερότητας, ειρήνης και ασφάλειας στην περιοχή και ως γέφυρα συνεργασίας ανάμεσα σε τρεις ηπείρους. Στη συνέχεια μιλώντας σε γεύμα με εκπροσώπους ελληνικών και ινδικών επιχειρήσεων και φορέων οι κ. Μητσοτάκης και Modi, μεταξύ άλλων, τόνισαν: Κυριάκος Μητσοτάκης: Η Ελλάδα έχει αφήσει πίσω της μια πολύ δύσκολη περίοδο κρίσης. Πηγαίνουμε από ρεκόρ σε ρεκόρ όσον αφορά τις άμεσες ξένες επενδύσεις. Μας ενδιαφέρει πολύ να παρουσιάσουμε την ελληνική ιστορία επιτυχίας στην ινδική επιχειρηματική κοινότητα. Αυτή είναι μόνο η αρχή. Οι ευκαιρίες υπάρχουν σε πολλούς τομείς, όχι μόνο στον τουρισμό, που είναι το προφανές. Στη βιομηχανική παραγωγή, στις υποδομές, στα φαρμακευτικά προϊόντα, όπου έχουμε ισχυρή παρουσία, στα τρόφιμα, στη ναυπηγική, στις χρηματοοικονομικές υπηρεσίες, στην τεχνολογία, στις ψηφιακές πληρωμές. Narendra Modi: Συμφωνώ απόλυτα μαζί σας, κ. Πρωθυπουργέ, ότι υπάρχουν μεγάλες δυνατότητες να προωθήσουμε τις εμπορικές και οικονομικές μας σχέσεις και σας ευχαριστώ που μας δίνετε την ευκαιρία μέσω αυτού του γεύματος για τους εκπροσώπους των επιχειρήσεών μας, τόσο τους Ινδούς όσο και τους Έλληνες, να συναντηθούν και να συζητήσουν σε αυτή την πολύ σημαντική πλατφόρμα. Σήμερα ο κόσμος βλέπει την ινδική οικονομία με ελπίδα και εμπιστοσύνη. Η Ινδία είναι η πέμπτη μεγαλύτερη οικονομία στον κόσμο. Η στρατηγική εταιρική σχέση μεταξύ της Ινδίας και της Ελλάδας θα ενισχύσει περαιτέρω τις σχέσεις μας. Η Ελλάδα πέρασε μια δύσκολη περίοδο και τώρα βρίσκεται στο δρόμο της προόδου. Συγχαίρω τον ελληνικό λαό, τον Πρωθυπουργό και τους επικεφαλής των επιχειρήσεων για τις προσπάθειές σας, οι οποίες κατέστησαν εφικτές τις μεταρρυθμίσεις στη χώρα. "
2023-08-23,32387,https://www.primeminister.gr/2023/08/23/32387,Μήνυμα του Πρωθυπουργού Κυριάκου Μητσοτάκη για την 3η Σύνοδο Κορυφής της Διεθνούς Πλατφόρμας για την Κριμαία | Ο Πρωθυπουργός της Ελληνικής Δημοκρατίας,"Με μεγάλη μου χαρά συμμετέχω στην τρίτη Σύνοδο Κορυφής της Διεθνούς Πλατφόρμας για την Κριμαία. Έχουν περάσει εννέα χρόνια από τότε που η Ρωσία κατέλαβε και προσάρτησε παράνομα την Αυτόνομη Δημοκρατία της Κριμαίας και την πόλη της Σεβαστούπολης. Η σημερινή μας συνάντηση σηματοδοτεί άλλο ένα τραγικό ορόσημο: δεκαοκτώ μήνες από τότε που η Ρωσία εξαπέλυσε τον απρόκλητο και αδικαιολόγητο επιθετικό της πόλεμο κατά της Ουκρανίας. Μια εισβολή που προκάλεσε τον όλεθρο στην Κριμαία, με καταστροφικές συνέπειες όσον αφορά την κατάσταση των ανθρωπίνων δικαιωμάτων στη χερσόνησο και την καταστροφή κρίσιμων υποδομών. Επιπλέον, ο επιθετικός πόλεμος της Ρωσίας έχει επιφέρει απότομη επιδείνωση της ελευθερίας της ναυσιπλοΐας στη Μαύρη Θάλασσα και την Αζοφική Θάλασσα. Ενώ, έχει φέρει στην επιφάνεια και την καίρια σημασία της κατεχόμενης χερσονήσου της Κριμαίας, των θαλάσσιων υδάτων που την περιβάλλουν και της ευρύτερης περιοχής για τη διεθνή και περιφερειακή ασφάλεια. Τον τελευταίο ενάμιση χρόνο, η ευρωπαϊκή οικογένεια επέδειξε σθεναρά την ενότητα και την ανθεκτικότητά της. Οι προσπάθειες της Μόσχας να μας διχάσει απέτυχαν πλήρως. Η θέση μας είναι σταθερή: θα συνεχίσουμε να υπερασπιζόμαστε τις αρχές και τις αξίες μας, το απαραβίαστο των συνόρων, τα θεμελιώδη ανθρώπινα δικαιώματα, το Διεθνές Δίκαιο και τον Καταστατικό Χάρτη του ΟΗΕ. Η μονομερής και παράνομη προσάρτηση εδαφών με τη χρήση βίας δεν μπορεί να γίνει ανεκτή. Τέτοιου είδους ενέργειες είναι άκυρες και δεν πρόκειται ποτέ να νομιμοποιηθούν, με βάση το Διεθνές Δίκαιο. Κύριε Πρόεδρε, μόλις πριν από δύο ημέρες σας καλωσόρισα στην Αθήνα. Στις συζητήσεις μας επανέλαβα την ακλόνητη υποστήριξη της Ελλάδας στην ανεξαρτησία, την κυριαρχία και την εδαφική ακεραιότητα της Ουκρανίας εντός των διεθνώς αναγνωρισμένων συνόρων της. Η Ελλάδα είναι εξίσου αποφασισμένη να στηρίξει την Ουκρανία στις προσπάθειές της για ενσωμάτωση. Για το σκοπό αυτό έχουμε υπογράψει Κοινή Δήλωση για την ευρωατλαντική ενσωμάτωση της Ουκρανίας. Φυσικά, η Ελλάδα παραμένει αποφασισμένη να συνδράμει και στις προσπάθειες ανασυγκρότησης της Ουκρανίας, συμβάλλοντας μεταξύ άλλων στην αποκατάσταση ιστορικών κτιρίων στην Οδησσό. Κύριε Πρόεδρε, η αποφασιστικότητα και το θάρρος του ουκρανικού λαού και των ουκρανικών ενόπλων δυνάμεων αποτελούν έμπνευση για όλους μας. Υπερασπιζόμενοι το έθνος σας από μία απρόκλητη επίθεση, συμβάλλετε στην ασφάλεια της ευρωπαϊκής ηπείρου. Μπορείτε να υπολογίζετε στη στήριξή μας, τη φιλία μας και την αλληλεγγύη μας σε αυτή τη σημαντική προσπάθεια. Σας ευχαριστώ που υπερασπίζεστε τις αξίες που είναι πιο πολύτιμες για τους λαούς και τις χώρες μας και σας συγχαίρω θερμά για τον αυριανό εορτασμό της 32ης Ημέρας Ανεξαρτησίας της Ουκρανίας. "
2023-08-21,32357,https://www.primeminister.gr/2023/08/21/32357,Δήλωση του Πρωθυπουργού Κυριάκου Μητσοτάκη μετά τη συνάντησή του με τον Πρόεδρο της Ουκρανίας Volodymyr Zelenskyy | Ο Πρωθυπουργός της Ελληνικής Δημοκρατίας,"Κύριε Πρόεδρε, αγαπητέ Volodymyr, σε υποδέχομαι σήμερα στην Αθήνα με ξεχωριστή χαρά. Γνωρίζετε καλά, κ. Πρόεδρε, ότι η Ελλάδα βρίσκεται από την πρώτη στιγμή στο πλευρό της Ουκρανίας, υποστηρίζοντας τον αγώνα σας για την υπεράσπιση της εδαφικής ακεραιότητας και της εθνικής σας κυριαρχίας. Σας βεβαιώνω ότι το ίδιο θα συνεχίσουμε να πράττουμε, όσος χρόνος και αν απαιτηθεί για να επιτευχθεί αυτός ο ιερός σκοπός. Θα μείνουμε στο πλευρό της κυβέρνησης και του ηρωικού λαού σας, που εδώ και 18 μήνες βιώνει τις συνέπειες μιας παράνομης εισβολής. Κι όμως με υψηλό φρόνημα, με ξεχωριστό κουράγιο, αντιστέκεται μαχόμενος για την ελευθερία του και για την ανεξαρτησία του. Το έχω ξαναπεί: οι Ουκρανοί, γυναίκες, άντρες, αποτελείτε έμπνευση για όλους τούς δημοκρατικούς πολίτες στην Ευρώπη. Γιατί η θέση δίπλα σας είναι για εμάς μια θέση αρχής. Για την πατρίδα μου, καμία απόπειρα επαναχάραξης καθορισμένων συνόρων με τη χρήση στρατιωτικής βίας δεν μπορεί να γίνει ανεκτή. Δεν υπάρχει, συνεπώς, καμία περίπτωση να αναγνωρίσουμε ποτέ την παράνομη προσάρτηση περιοχών τής Ουκρανίας, όπως επιχειρεί να επιβάλει διά των όπλων η Ρωσία. Πρόκειται για μια θέση η οποία ταυτίζεται εξάλλου με τα διαχρονικά ελληνικά συμφέροντα, γιατί και η δική μας χώρα αντιμετώπισε κατά καιρούς στο παρελθόν εκδηλώσεις ενός ανιστόρητου αναθεωρητισμού και ενός επιθετικού αυταρχισμού. Είμαστε, λοιπόν, επί της αρχής αντίθετοι σε κάθε παραβίαση του Διεθνούς Δικαίου και σε κάθε παράνομο κατοχικό τετελεσμένο. Κάτι ανάλογο, άλλωστε, αιμορραγεί δυστυχώς ακόμα στην Κύπρο. Είμαστε στο πλευρό σας όμως και γιατί οι λαοί μας συνδέονται με μακροχρόνιους ιστορικούς δεσμούς. Πολίτες ελληνικής καταγωγής έζησαν ειρηνικά επί αιώνες, επί χιλιετίες, στις ακτές του Εύξεινου Πόντου, ευημερώντας και προσφέροντας στη χώρα σας. Γι’ αυτό και κανείς δεν ξεχνά τα εγκλήματα κατά της μαρτυρικής Μαριούπολης, μιας πόλης όχι μόνο με ελληνικό όνομα, αλλά και με ελληνικό αίμα σε πολλούς κατοίκους της. Το ίδιο φυσικά ισχύει και για την Οδησσό, τη γενέτειρα της Φιλικής Εταιρείας, που φώτισε την Ελληνική Επανάσταση, όπως και για το Κίεβο και τόσες περιοχές τής χώρας σας που εξακολουθούν να δέχονται επιδρομές με χιλιάδες αμάχους να γίνονται καθημερινά στόχοι. Καταδικάζουμε απερίφραστα αυτά τα εγκλήματα πολέμου που διαπράττονται εντός της ουκρανικής επικράτειας, εγκλήματα τα οποία θα πρέπει να βρουν τιμωρία από τη διεθνή Δικαιοσύνη. Κύριε Πρόεδρε, τη δοκιμασία τού λαού σας συνόδευσε με το δικό της τρόπο και η δοκιμασία πολλών ευρωπαϊκών κοινωνιών και της χώρας μας, καθώς η Μόσχα χρησιμοποίησε ως όπλο το φυσικό αέριο, προκαλώντας μια διεθνή ενεργειακή κρίση και μια κρίση πληθωρισμού. Ενώ πρόσφατα, τραγικά, τερμάτισε την Πρωτοβουλία της Μαύρης Θάλασσας για τα σιτηρά, εντάσσοντας στη φαρέτρα των πιέσεών της τις παγκόσμιες τιμές και τον παγκόσμιο επισιτισμό. Γίνεται φανερό, λοιπόν, ότι οι συνέπειες αυτού του πολέμου δεν σταματούν στα όρια της ηπείρου μας. Αφορούν ολόκληρο τον πλανήτη μας. Γι’ αυτό και η συγκεκριμένη πρακτική πρέπει να καταδικαστεί. Η συμφωνία να ισχύσει αμέσως. Σε αυτήν, άλλωστε, η Αθήνα έχει συμβάλλει σημαντικά διότι -όπως είχαμε την ευκαιρία και να συζητήσουμε- το 50%, περισσότερο από το 50% των ουκρανικών σιτηρών εξάγονται μέσω πλοίων ελληνικών συμφερόντων. Πρόκειται, όπως είπα και στην αρχή, για μία στάση με συνέπεια και συνέχεια. Θυμίζω ότι και η χώρα μας εφαρμόζει όλες τις ευρωπαϊκές κυρώσεις εναντίον τής Μόσχας, παρά τον αντίκτυπο που αυτό έχει στην οικονομία μας. Όπως στηρίξαμε και στηρίζουμε τη χορήγηση στην Ουκρανία καθεστώτος υποψήφιας προς ένταξη χώρας στην Ευρωπαϊκή Ένωση. Επαναλαμβάνω και σήμερα την ετοιμότητά μας να συνδράμουμε στην ευρωπαϊκή σας πορεία και προσχωρήσαμε μάλιστα, πρόσφατα, στην κοινή δήλωση των ηγετών των G7 σχετικά με την παροχή δεσμεύσεων ασφάλειας προς το κράτος σας, ενώ υπογράψαμε πριν από λίγο κοινή δήλωση για την ευρωατλαντική πορεία της Ουκρανίας. Και αυτό αποτελεί μία ακόμα απτή απόδειξη ότι είμαστε συνοδοιπόροι και συμπαραστάτες. Η αλληλεγγύη μας, άλλωστε, ανθρωπιστική και αμυντική, υπήρξε έμπρακτη εξαρχής και, όπως συζητήσαμε, θα συνεχιστεί. Και ήδη το λιμάνι της Αλεξανδρούπολης είναι κόμβος για την αποστολή βοήθειας των συμμάχων, αναδεικνύοντας μία ξεχωριστή γεωπολιτική σημασία για την Ουκρανία, αλλά συνολικά για όλη την ανατολική πτέρυγα του ΝΑΤΟ. Από εκεί ξεκινάει ένας νέος ενεργειακός διάδρομος που ενώνει τον βορρά με το νότο, το νότο με τον βορρά. Ώστε σύντομα η Αλεξανδρούπολη να αποτελεί μία νέα πύλη εισόδου φυσικού αερίου. Θα καλύπτονται έτσι όχι μόνο οι δικές μας εθνικές ανάγκες αλλά και οι ανάγκες πολλών βαλκανικών χωρών, χωρών της ανατολικής Ευρώπης, γιατί όχι και της Ουκρανίας. Και από αυτή την άποψη η παρουσία σας σήμερα εδώ έχει μια ξεχωριστή σημασία, με την Αθήνα να γίνεται ένα σημείο συνάντησης όλων των ηγετών τής περιοχής, αλλά και της ηγεσίας τής Ευρωπαϊκής Ένωσης. 20 χρόνια μετά τη Διακήρυξη της Θεσσαλονίκης, η πρωτοβουλία για τον ευρωπαϊκό δρόμο των Δυτικών Βαλκανίων αναβαθμίζεται. Και ανεπιφύλακτα η Ελλάδα πάντα στήριξε και στηρίζει την ένταξή τους στην ευρωπαϊκή οικογένεια. Ταυτόχρονα, όμως, στέλνει και ένα σαφές μήνυμα: είναι μία διαδρομή η οποία αναπόφευκτα περνά μέσα από την προσαρμογή στο ευρωπαϊκό κεκτημένο, τον σεβασμό του Διεθνούς Δικαίου, των δημοκρατικών δικαιωμάτων και ασφαλώς του κράτους δικαίου. Τέλος, όπως τόνισα και στη συζήτησή μας, κύριε Πρόεδρε, η Ελλάδα θα είναι παρούσα και στην τιτάνια προσπάθεια ανασυγκρότησης και ανοικοδόμησης της χώρας σας, αξιοποιώντας τη μεγάλη μας πείρα στον κατασκευαστικό τομέα, μέσω συμπράξεων δημοσίων και ιδιωτικών φορέων, διαθέτοντας δυνάμεις στα πεδία τής ψηφιοποίησης, της υγείας, της αναστήλωσης πολιτιστικών μνημείων, με έμφαση, όπως συζητήσαμε, ειδικά στην Οδησσό, το ιστορικό κέντρο της οποίας, όπως ξέρετε, με υποστήριξη της πατρίδας μου εντάχθηκε στον κατάλογο των Μνημείων Παγκόσμιας Πολιτιστικής Κληρονομιάς της UNESCO. Ενώ είχαμε την ευκαιρία να συζητήσουμε και σήμερα πώς μπορούμε πιο μεθοδικά να συνδράμουμε για την ασφάλεια αλλά και την ανοικοδόμηση αυτής της πόλης, η οποία τόσο ταυτισμένη είναι με τις ιστορίες και των δυο κρατών μας. Αξιότιμε Πρόεδρε Zelenskyy, αγαπητέ Volodymyr, και πάλι καλώς ήρθες στην Αθήνα. Είμαι βέβαιος ότι αυτή η στενή συνεργασία θα συνεχιστεί -εύχομαι σύντομα- με μία ελεύθερη και ειρηνική Ουκρανία. Και να θυμάσαι τα λόγια τού συμπατριώτη μου, του μεγάλου συγγραφέα Νίκου Καζαντζάκη: «Μην καταδέχεσαι να ρωτάς αν θα νικήσουμε ή θα νικηθούμε. Πολέμα, γιατί η πέτρα, το σίδερο και το ατσάλι δεν αντέχουν. Ο άνθρωπος αντέχει». Και οι Ουκρανοί αντέχετε. Και πάλι καλώς ήρθες, αγαπητέ Volodymyr, στην Αθήνα. "
2023-08-16,32315,https://www.primeminister.gr/2023/08/16/32315,"Δηλώσεις του Πρωθυπουργού Κυριάκου Μητσοτάκη και του Προέδρου της UEFA, Aleksander Čeferin | Ο Πρωθυπουργός της Ελληνικής Δημοκρατίας","Aleksander Čeferin (σε ανεπίσημη μετάφραση από τα αγγλικά): Είχαμε μια πολύ καλή συζήτηση με τον Πρωθυπουργό, πολύ ενδιαφέρουσα. Σε όλους μας αρέσει να ερχόμαστε στην Αθήνα. Σε όλους μας αρέσει να ερχόμαστε στην Ελλάδα. Έχουμε έναν φανταστικό αγώνα απόψε. Αλλά αυτή τη φορά είναι λίγο διαφορετικά τα πράγματα, γιατί ήταν κατά κάποιο τρόπο δύσκολο να έρθουμε. Ήταν λυπηρό να έρθουμε λόγω του φρικτού περιστατικού που συνέβη πριν από κάποιες μέρες. Όλοι νιώθουμε θλίψη. Νιώθουμε αγανάκτηση εξαιτίας των βλακωδών γεγονότων που συνέβησαν. Της βίας χωρίς κανένα λόγο. Νιώθουμε οργή για κάποιους ανθρώπους που χρησιμοποιούν τους ποδοσφαιρικούς αγώνες για τις εγκληματικές τους δραστηριότητες, για τη βία. Φανταστείτε τι είδους άνθρωπος πρέπει να είσαι για να επιτεθείς σε έναν άλλο άνθρωπο επειδή αυτός φοράει διαφορετική φανέλα. Πρόκειται για «καρκίνο» τού ποδοσφαίρου και αυτοί δεν είναι φίλοι τού ποδοσφαίρου. Μην τους αποκαλείτε φίλους τού ποδοσφαίρου γιατί δεν είναι φίλοι τού ποδοσφαίρου. Είναι άνθρωποι που χρησιμοποιούν το ποδόσφαιρο για τις ηλίθιες ιδέες τους. Δεν μπορώ να είμαι πιο ευγενικός, κ. Πρωθυπουργέ. Νομίζω ότι φτάσαμε -και είμαι ευγνώμων στον κ. Πρωθυπουργό γιατί έχουμε την ίδια άποψη στο ζήτημα αυτό- φτάσαμε σε μια στιγμή που πρέπει να πούμε «αρκετά», «αρκετά πιά». Πρέπει να το σταματήσουμε αυτό και θα το σταματήσουμε. Είμαι πολύ ευγνώμων στον Πρωθυπουργό που προσέφερε βοήθεια και στο πλαίσιο της Ευρωπαϊκής Ένωσης, διότι η βία και ο χουλιγκανισμός δεν είναι μόνο ελληνικό πρόβλημα. Είναι πρόβλημα όλης της Ευρώπης και ευρύτερα, αλλά μιλάμε για την Ευρώπη. Είναι ένα πρόβλημα από τη Σκανδιναβία μέχρι την Πορτογαλία, την Τουρκία και όλα τα άλλα μέρη της Ευρώπης. Πρέπει να συνεργαστούμε, όχι μόνο η Ευρωπαϊκή Ένωση, πιθανώς ίσως και σε επίπεδο Συμβουλίου της Ευρώπης. Και εδώ υπολογίζω στην Ελληνική Κυβέρνηση και στον Πρωθυπουργό για βοήθεια. Σας καλώ όλους, ακόμα και εσάς, τα ΜΜΕ, να μας βοηθήσετε να εξαλείψουμε αυτόν τον «καρκίνο» από την κοινωνία, όχι μόνο από το ποδόσφαιρο. Επειδή τα Μέσα Μαζικής Ενημέρωσης είναι πολύ σημαντικά όσον αφορά το ζήτημα αυτό. Δεν μπορείτε με κανέναν τρόπο να υποστηρίζετε οποιαδήποτε βία. Πρέπει να μας βοηθήσετε να συνεργαστούμε και να τη σταματήσουμε. Πιστεύω ότι μπορούμε να τα καταφέρουμε. Νομίζω ότι αυτό σήμερα ήταν σε ευρωπαϊκό επίπεδο το πρώτο βήμα. Θα κάνουμε ό,τι μπορούμε για να μην επαναληφθεί αυτό το φρικτό περιστατικό, ένα τέτοιο περιστατικό. Είμαστε αποφασισμένοι, πιστέψτε μας. Αυτό δεν είναι μια πολιτική δήλωση. Είμαστε αποφασισμένοι ανεξάρτητα από αυτή τη συνάντηση. Ωστόσο, μιλήσαμε πολλές φορές μετά το περιστατικό με τον Πρωθυπουργό, πολύ ανοιχτά και επίσης με αυτοκριτική. Όλοι πρέπει να κάνουμε ό,τι μπορούμε και μπορούμε να κάνουμε περισσότερα. Θα κάνουμε περισσότερα, το υποσχόμαστε σε όλους. Σας ευχαριστώ πολύ και πάλι, κ. Πρωθυπουργέ. Κυριάκος Μητσοτάκης: Ευχαριστούμε, Aleksander. Η σημερινή πρωτοβουλία συνοδεύει, δυστυχώς, την οδύνη για τον χαμό ενός ακόμα ανθρώπου στον βωμό τής τυφλής οπαδικής βίας. Έτσι, η συμπαράστασή μας στην οικογένεια του Μιχάλη μετατρέπεται σε ένα σύνθημα δράσης εναντίον αυτής της μάστιγας. Μία μάστιγα που, όπως είπε και ο Aleksander, δηλητηριάζει τον αθλητισμό και τις κοινωνίες μας, αλλά -όπως είδαμε πρόσφατα- μέχρι και τις σχέσεις μεταξύ των κρατών μας. Ειδικά αυτή την ημέρα, μία ημέρα γιορτής, που η χώρα μας φιλοξενεί τον ευρωπαϊκό τελικό του Super Cup. Κανονικά ένα τέτοιο γεγονός θα έπρεπε να σηματοδοτεί μόνο την ειρηνική συνάντηση φιλάθλων από διαφορετικές ομάδες και από διαφορετικές χώρες. Όμως, δυστυχώς, πραγματοποιείται στη σκιά ενός πένθους επειδή έτσι το θέλησαν κάποιες εγκληματικές συμμορίες -έχει δίκιο ο Aleksander, δεν μιλάμε εδώ για οπαδούς φιλάθλους- οι οποίες με πρόσχημα τους αγώνες ταξιδεύουν στην Ευρώπη οργανώνοντας ραντεβού θανάτου. Το φαινόμενο αυτό είναι διεθνές, είναι διαχρονικό, είναι σύνθετο, ενώ αποδεικνύεται ότι ούτε η αυστηροποίηση των ποινών που καθιερώσαμε ούτε οι μηχανισμοί πρόληψης που υπάρχουν, λειτουργούν πάντοτε όπως πρέπει. Ταυτόχρονα, δυστυχώς, συχνά και η στάση των συλλόγων, των οργανωμένων συνδέσμων, ακόμα και του Τύπου -και είχε δίκιο ο Aleksander που αναφέρθηκε στον Τύπο- δεν προωθεί μία κουλτούρα συνύπαρξης, μία κουλτούρα σεβασμού. Απαιτείται, λοιπόν, η κινητοποίηση όλων και ακριβώς για αυτό και η σύνθεση της σημερινής συνάντησης που είχαμε -η οποία ήταν μια παραγωγική, μια ουσιαστική συνάντηση- υπήρξε ευρεία. Θέλω να ευχαριστήσω τον Πρόεδρο της UEFA, ο οποίος συμμετείχε, γιατί ο σκοπός μας είναι ένας: να ενεργοποιήσουμε όχι μόνο τους εθνικούς αλλά και τους ευρωπαϊκούς μηχανισμούς στο μέτωπο της αποτροπής τής βίας αλλά και της τιμωρίας όσων ανέχονται, ευνοούν και τελικά διαπράττουν τέτοια περιστατικά βίας. Να οργανώσουμε την ευρωπαϊκή συνεργασία. Ο κίνδυνος διατρέχει πλέον όλα τα σύνορα. Αδελφοποιημένοι πρέπει να είναι οι φίλαθλοι των χωρών στη χαρά, όχι στον θρήνο και ευχαριστώ τον Aleksander που ανταποκρίθηκε σε αυτή την πρωτοβουλία. Η Πολιτεία ήδη επανεξετάζει το πλέγμα των πολιτικών της που αφορούν συνολικά την αθλητική βία, ένα πλέγμα στο οποίο διαπιστώθηκαν κενά τα οποία πρέπει να καλυφθούν. Ωστόσο, δεν θα πετύχουμε τον τελικό στόχο μας χωρίς τη βασική ενεργοποίηση και των παραγόντων τού ποδοσφαίρου -και αναφέρομαι συγκεκριμένα στις ομάδες και στις ιδιοκτησίες τους. Γι’ αυτό εξάλλου βρέθηκαν εδώ και οι πρόεδροι των τεσσάρων μεγάλων ΠΑΕ. Είναι οι πρώτοι που εξάλλου έχουν χρέος να περιφρουρήσουν τις επενδύσεις που έχουν κάνει στο ποδόσφαιρο. Μέσα στα γήπεδα έχουν και αυτοί ένα χρέος, μια αποστολή, να ενεργοποιήσουν κάμερες, να μας βοηθήσουν να φροντίσουμε για την τάξη. Αλλά έχουν και ένα χρέος έξω από το γήπεδο: να εμπνέουν την αγάπη προς τον σύλλογο και όχι το μίσος προς τον αντίπαλο. Και σε ό,τι αφορά τώρα την τραγωδία της Νέας Φιλαδέλφειας, εγώ θα πω μόνο ότι οι ένοχοι θα βρεθούν και θα τιμωρηθούν. Ήδη δεκάδες ύποπτοι έχουν εντοπιστεί. Και να πω και κάτι ακόμα: η Ελλάδα είναι κράτος δικαίου. Έχει κανόνες. Η Δικαιοσύνη είναι ανεξάρτητη. Ούτε η χώρα, ούτε η Ελληνική Δικαιοσύνη, δέχεται υποδείξεις από καμία άστοχη φωνή εκτός συνόρων, ακόμα και αν αυτή είναι επίσημη. Φαινόμενα αδράνειας δεν θα γίνουν ανεκτά. Δεσμεύομαι ότι δεν θα διαιωνίσουμε παθογένειες αλλά θα τις διαλύσουμε. Τι θα κάνουμε, λοιπόν. Σε εθνικό επίπεδο, όπως ορίζει ο νόμος, οι λέσχες των οργανωμένων οπαδών θα κλείσουν. Κάθε ομάδα θα έχει έναν μόνο σύνδεσμο με έδρα πια την επίσημη ΠΑΕ. Συμφωνήσαμε, και το θεωρώ πολύ σημαντικό αυτό, με τις ιδιοκτησίες των τεσσάρων μεγάλων ομάδων, ότι η Αστυνομία θα έχει πια ουσιαστικό έλεγχο προκειμένου να ελέγχει την είσοδο των οργανωμένων φιλάθλων στις θύρες εκείνες που στο παρελθόν μάς έχουν δημιουργήσει πρόβλημα. Αυτό σημαίνει ότι η αρμοδιότητα αυτή μεταπίπτει από τις υπηρεσίες ασφάλειας των ομάδων στην Ελληνική Αστυνομία, η οποία θα έχει και την ευθύνη να κάνει τέτοιους ελέγχους όποτε η ίδια κρίνει ότι αυτό είναι απαραίτητο. Και θέλω να τονίσω ότι αυτό είναι κάτι στο οποίο συμφώνησαν και οι τέσσερεις ΠΑΕ, διότι αντιλαμβάνονται και αυτές ότι πολλές φορές μπορεί ο έλεγχος τέτοιων φαινομένων βίας να ξεφεύγει από τις δικές τους δυνατότητες. Από εκεί και πέρα υπάρχουν και άλλα μέτρα στη φαρέτρα μας: Το κλείσιμο, ενδεχομένως, των θυρών οργανωμένων οπαδών, προφανώς στο πλαίσιο το οποίο υπάρχει για την τιμωρία των ομάδων και τους αγώνες κεκλεισμένων των θυρών. Αλλά θέλω εδώ να είμαι σαφής και απλός και καθαρός: ελπίζω πράγματι να μην απαιτηθεί από τις εξελίξεις, το κράτος να ενεργοποιήσει το ύστατο μέτρο το οποίο έχει στη διάθεσή του, το οποίο δεν είναι άλλο από τον προσωρινό αποκλεισμό ελληνικών ομάδων από όλες τις ευρωπαϊκές διοργανώσεις. Είμαι σίγουρος ότι δεν θα χρειαστεί τελικά να φτάσουμε εκεί και όλοι έχουν αντιληφθεί τη σοβαρότητα της κατάστασης αλλά και την αποφασιστικότητα της πολιτείας να αντιμετωπίσει στη ρίζα του αυτό το κακό. Νομίζω ότι είναι πολύ σημαντικό ότι συμφωνήσαμε και με τον Πρόεδρο της UEFA να συνεργαστούμε και σε ευρωπαϊκό επίπεδο, ενδεχομένως με την δημιουργία ενός παρατηρητηρίου βίας με τη συμμετοχή πολλών διαφορετικών κρατών, ώστε η UEFA όχι απλά να προειδοποιεί για γεγονότα υψηλού κινδύνου αλλά να υπάρχει και απόλυτη διαφάνεια -δημόσια ενδεχομένως- για το ποιοι σύλλογοι είναι αδελφοποιημένοι με ποιους και να είναι πολύ αυστηρή και η ίδια η UEFA στην απαγόρευση των μετακινήσεων οργανωμένων οπαδών που είναι υπότροποι και έχουν υποπέσει σε τέτοια περιστατικά βίας. Και ενδεχομένως και με πιο αυστηρές τιμωρίες για τέτοια γεγονότα με αποκλεισμό, με μηδενισμούς παιχνιδιών και αποκλεισμό από ευρωπαϊκές διοργανώσεις σε επίπεδο και της ίδιας τής UEFA. Όμως, πρέπει επίσης να είμαστε ειλικρινείς: το φαινόμενο της αθλητικής βίας δεν αφορά μόνο τα γήπεδα αυτά καθ’ αυτά. Το φαινόμενο έχει μεταφερθεί, συχνά, -και αυτό πάλι δεν είναι μόνο, το τονίζω, ελληνικό πρόβλημα, είναι ευρωπαϊκό πρόβλημα- έχει μεταφερθεί από τα γήπεδα στους δρόμους. Είναι μία βία με αθλητικό, υποτίθεται, υπόβαθρο με τον παλιό οπαδικό φανατισμό να γίνεται συχνά άλλοθι του ποινικού υποκόσμου είτε του περιθωρίου. Μερικές φορές τείνει να αποκτά και δήθεν πολιτικά χαρακτηριστικά. Αυτό, λοιπόν, αυτή η κατάσταση διαμορφώνεται σε έναν ανοιχτό κίνδυνο για τη δημόσια ασφάλεια, ο οποίος είναι απλά μεταμφιεσμένος σε μία αθλητική διαφορά. Γι’ αυτό και η αντίδρασή μας πρέπει να είναι και θα είναι συνολική, μέσα αλλά και έξω από τα γήπεδα. Πρέπει να είναι παράλληλη με έγκαιρη πρόληψη, με αποτελεσματική καταστολή. Και ήμασταν οι πρώτοι που αναγνωρίσαμε, και διά του Υπουργού Προστασίας του Πολίτη, ότι στην περίπτωση του πρόσφατου περιστατικού υπήρξε αστοχία, επιχειρησιακή αστοχία της Ελληνικής Αστυνομίας, η οποία δεν πρέπει να επαναληφθεί. Αλλά θα πρέπει να είναι ενιαία επίσης και διευρωπαϊκή σε διαρκή συντονισμό με την UEFA, με την οποία θέλω να πω ότι έχουμε μια εξαιρετική συνεργασία σε όλα τα επίπεδα. Κυρίως, όμως, πρέπει να είναι μια αντίδραση συλλογική. Το κράτος, από τους παράγοντες του ποδοσφαίρου, αλλά και από κάθε πολίτη ξεχωριστά. Διότι τα παιδιά στην κερκίδα είναι παιδιά της διπλανής πόρτας, κάθε γειτονιάς. Δεν είναι εχθροί επειδή φορούν μια διαφορετική φανέλα, ούτε είναι στρατοί συμφερόντων διαφορετικά από τα δικά τους. Είναι, πάνω απ’ όλα, παιδιά με τη ζωή μπροστά τους που αγαπούν τον αθλητισμό, αγαπούν την ομάδα τους. Δεν διανοείται κανείς να χάνει την ζωή του στο πλαίσιο κάποιας οπαδικής βίας. Αυτό, λοιπόν, το «ως εδώ» το οποίο φωνάζουμε ήρθε η ώρα να του δώσουμε πραγματικό περιεχόμενο. Να χτίσουμε πάνω στην πρόοδο η οποία έχει συντελεστεί τα τελευταία χρόνια. Δεν είναι αρκετή όμως. Και γι’ αυτό είμαστε εδώ και να ευχαριστήσω και πάλι τον Aleksander για τη συμβολή του. Να επαναλάβω ότι θα κινηθούμε δραστικά σε όλα τα επίπεδα. Το οφείλουμε στη μνήμη του Μιχάλη, στη μνήμη του Άλκη, άλλων θυμάτων, αλλά κυρίως το οφείλουμε και στα εκατομμύρια των φιλάθλων. Των αγνών φιλάθλων που αγαπούν το ποδόσφαιρο, που θέλουν να πηγαίνουν στο γήπεδο με τα παιδιά τους, με τις οικογένειες τους, για τους οποίους τα σπορ, και ειδικά το ποδόσφαιρο, είναι μια πηγή χαράς, είναι μια πηγή διασκέδασης. Και αυτούς τους στόχους που από κοινού θέσαμε, δεσμευόμαστε ότι θα τους πετύχουμε. "
2023-08-15,32309,https://www.primeminister.gr/2023/08/15/32309,Δήλωση του Πρωθυπουργού Κυριάκου Μητσοτάκη στις εορταστικές εκδηλώσεις στην Τήνο για την Κοίμηση της Θεοτόκου και για την επέτειο του τορπιλισμού του καταδρομικού «Έλλη» | Ο Πρωθυπουργός της Ελληνικής Δημοκρατίας,"Στις εορταστικές εκδηλώσεις στην Τήνο για την Κοίμηση της Θεοτόκου και για την επέτειο του τορπιλισμού του καταδρομικού «Έλλη», παρέστη ο Πρωθυπουργός Κυριάκος Μητσοτάκης. Ο Πρωθυπουργός, συνοδευόμενος από τον υπουργό Εθνικής Άμυνας, Νίκο Δένδια και τον Αρχηγό ΓΕΕΘΑ, Στρατηγό Κωνσταντίνο Φλώρο, επιβιβάστηκε στην πυραυλάκατο (ΤΠΚ) «Ξένος» του Πολεμικού Ναυτικού για την επιμνημόσυνο δέηση στο σημείο που βυθίστηκε το «Έλλη», όπου έριξε στεφάνι στη θάλασσα για να τιμήσει τους άνδρες του καταδρομικού που έδωσαν τη ζωή τους για την πατρίδα. Στη συνέχεια ο κ. Μητσοτάκης παρακολούθησε τη Θεία Λειτουργία στον Ιερό Ναό της Ευαγγελιστρίας και ακολούθησε τη λιτάνευση της Ιεράς Εικόνας της Μεγαλόχαρης μέχρι το λιμάνι του νησιού. Μετά το τέλος των εορταστικών εκδηλώσεων ο Πρωθυπουργός, συνομίλησε με πολίτες στο λιμάνι του νησιού και έκανε την ακόλουθη δήλωση: «Σήμερα, από τις πιο μεγάλες εκκλησίες μέχρι τα πιο μικρά ξωκλήσια, ο Ελληνισμός η Ορθοδοξία γιορτάζουμε την Κοίμηση της Θεοτόκου. Ήθελα, ειδικά αυτή τη μέρα να βρεθώ σήμερα εδώ στην Τήνο, η οποία γιορτάζει τα 200 χρόνια από την εύρεση της θαυματουργού εικόνας. Σήμερα η σκέψη μας κατευθύνεται στις Ένοπλες Δυνάμεις. Σε αυτές και σε αυτούς οι οποίοι φροντίζουν να είμαστε ασφαλείς σε αυτούς οι οποίοι έδωσαν τη ζωή τους στην άνιση μάχη με την πύρινη λαίλαπα. Γνωρίζουν πάντα ότι, η πολιτεία θα βρίσκεται κοντά τους και θα τους στηρίζει. Ο Δεκαπενταύγουστος είναι μια μέρα ταυτισμένη με την ελπίδα και την αισιοδοξία και έχουμε κάθε λόγο σήμερα ως Ελληνίδες και ως Έλληνες να είμαστε πιο αισιόδοξοι για το μέλλον. Παρά τις δυσκολίες τις οποίες αντιμετωπίζουμε, η χώρα μας έχει ξεπεράσει πια μια δεκαετή κρίση και έχει κάθε δικαίωμα να ατενίζει το μέλλον με περισσότερη ελπίδα με περισσότερη αισιοδοξία, εξάλλου αυτές οι λέξεις είναι τόσο ταυτισμένες με την σημερινή μεγάλη μέρα. Εύχομαι σε όλες και σε όλους, τις εορτάζουσες και τους εορτάζοντες, στη σύζυγό μου η οποία εορτάζει κι αυτή, χρόνια πολλά, όπως σε κάθε Ελληνίδα σε κάθε Έλληνα είτε βρίσκονται στην Ελλάδα είτε βρίσκονται παντού στον κόσμο. Σήμερα γιορτάζει όλος ο ελληνισμός γιορτάζει όλη η Ορθοδοξία. Χρόνια πολλά και πάλι». "
2023-08-03,32301,https://www.primeminister.gr/2023/08/03/32301,Ενημερωτικό σημείωμα για την επίσκεψη του Πρωθυπουργού Κυριάκου Μητσοτάκη στην 120 Πτέρυγα Εκπαίδευσης Αέρος (120 ΠΕΑ) στην Καλαμάτα | Ο Πρωθυπουργός της Ελληνικής Δημοκρατίας,"Την 120 Πτέρυγα Εκπαίδευσης Αέρος στην Καλαμάτα, η όποια έχει ως αποστολή την ακαδημαϊκή και πτητική εκπαίδευση των Ικάρων, επισκέφτηκε ο Πρωθυπουργός Κυριάκος Μητσοτάκης. Ο Πρωθυπουργός ενημερώθηκε για τα δύο πρώτα υπερσύγχρονα εκπαιδευτικά αεροσκάφη τύπου M-346 που έχει ήδη παραλάβει η Πολεμική Αεροπορία και χρησιμοποιούνται στην 120 Πτέρυγα, τα όποια είναι ιδανικά για την προετοιμασία των νέων ιπτάμενων οι οποίοι στη συνέχεια θα χειριστούν μαχητικά αεροσκάφη 4ης και 5ης γενιάς. Στη συνέχεια ο Κυριάκος Μητσοτάκης ξεναγήθηκε στις εγκαταστάσεις της μονάδας, όπου είχε την ευκαιρία να ενημερωθεί για τις δυνατότητες των εξομοιωτών υψηλής ευκρίνειας και μεγάλου όγκου δεδομένων, αλλά και για τα συστήματα αναλυτικής παρακολούθησης πτήσεων. Παράλληλα, συνομίλησε με τους Ισραηλινούς ειδικούς που υποστηρίζουν τους Έλληνες εκπαιδευτές για την αναβάθμιση των εκπαιδευτικών δυνατοτήτων της μονάδας. Ο Αρχηγός ΓΕΕΘΑ Στρατηγός Κωνσταντίνος Φλώρος, ο Αρχηγός ΓΕΑ Αντιπτέραρχος Θεμιστοκλής Μπουρολιάς, ο Διοικητής της Διοίκησης Αεροπορικής Εκπαίδευσης Υποπτέραρχος Βασίλειος Παπαχρήστου και ο Διοικητής της Μονάδας Πτέρυγας Εκπαιδεύσεων Σμήναρχος Νικόλαος Τσιβουράκης ενημέρωσαν τον Πρωθυπουργό για την προοπτική εξέλιξης της 120 Πτέρυγας σε διεθνές κέντρο εκπαίδευσης και εξάσκησης πληρωμάτων από χώρες του εξωτερικού. Στον χαιρετισμό του προς το προσωπικό της μονάδας ο Πρωθυπουργός ανέφερε: Κύριε Υπουργέ, κύριοι Αρχηγοί, κύριε Διοικητά, κυρίες και κύριοι, με πολύ μεγάλη χαρά επισκέπτομαι, σήμερα, το Κέντρο Εκπαίδευσης της Καλαμάτας για να μπορέσω και εγώ ο ίδιος να διαπιστώσω τη μεγάλη πρόοδο η οποία συντελείται πια στον τρόπο με τον οποίο εκπαιδεύουμε τους αεροπόρους μας. Πράγματι, μία από τις πολύ σημαντικές αποφάσεις, που πήρε η κυβέρνησή μας την προηγούμενη τετραετία, ήταν να επενδύσουμε ουσιαστικά στην αναβάθμιση της αεροπορικής εκπαίδευσης σε συνεργασία με μία από τις πιο σοβαρές εταιρείες του Ισραήλ, έτσι ώστε να μπορούμε να προσφέρουμε στους νέους μας αεροπόρους τη δυνατότητα να εκπαιδεύονται σε ένα από τα πιο υπερσύγχρονα, αν όχι το πιο υπερσύγχρονο αεροσκάφος εκπαίδευσης το οποίο διαθέτει σήμερα η παγκόσμια αεροναυπηγική βιομηχανία. Το αεροσκάφος, το Leonardo 346, για εμάς το «346», έχει και μια ιδιαίτερη αξία διότι εγώ υπηρέτησα όλη μου τη θητεία στην 346 Μοίρα της Πολεμικής Αεροπορίας μαζί με τον κύριο Πτέραρχο, τον κύριο Παπαχρήστο, με τον οποίο γνωριζόμαστε 32 χρόνια από τότε που εγώ ως απλός φαντάρος και αυτός ως απλός υποσμηναγός έκανε τα πρώτα του βήματα στην Πολεμική μας Αεροπορία. Πράγματι θέλω να υπερθεματίσω αυτό το οποίο είπε και ο κ. Σμηναγός, την έμφαση την οποία δίνουμε, όχι μόνο στο σύγχρονο πια αεροσκάφος, αλλά και στην εκπαίδευση η οποία γίνεται στο έδαφος, στους καινούργιους εξομοιωτές τους οποίους θα έχω την ευκαιρία να επισκεφτώ στη συνέχεια. Υποχρέωσή μας είναι να προσφέρουμε στους νέους μας αεροπόρους την καλύτερη δυνατή εκπαίδευση. Αυτή προφανώς δεν μπορεί πια να λάβει χώρα στα παλιά Τ2 αεροσκάφη, τα οποία σταδιακά αποσύρονται. Και όσο μεγάλη έμφαση κι αν θέλουμε να δώσουμε στα καινούργια αεροσκάφη, τα οποία προσθέτουμε στην Πολεμική μας Αεροπορία, άλλη τόση, αν όχι μεγαλύτερη, έμφαση πρέπει να δίνουμε στη σωστή εκπαίδευση των νέων αεροπόρων μας. Κύριε Αρχηγέ της Πολεμικής μας Αεροπορίας, κύριε Αρχηγέ ΓΕΕΘΑ, πιστεύω, πράγματι, ότι εδώ στην Καλαμάτα θα μπορέσουμε να εκπαιδεύσουμε σε ακόμα καλύτερες συνθήκες, από ό,τι εκπαιδευτήκατε εσείς, τους νέους μας αεροπόρους. Αλλά και κάτι ακόμα: γιατί όχι, όπως είπατε, να μετατρέψουμε την Καλαμάτα σε ένα διεθνές κέντρο εκπαίδευσης το οποίο θα μπορεί να προσελκύσει χειριστές και από άλλες Πολεμικές Αεροπορίες οι οποίες θα έρθουν εδώ σε αυτή την υπερσύγχρονη βάση -αλλά και στην πολύ όμορφη Μεσσηνία- να μπορέσουν να εκπαιδευτούν και να πάρουν την εκπαίδευση η οποία θα τους καλύψει για το επόμενο της σταδιοδρομίας τους. Εύχομαι, λοιπόν, κάθε επιτυχία στη νέα αποστολή της εκπαιδευτικής μας βάσης, εδώ, στην Καλαμάτα. Σύντομα θα προστεθούν και τα επόμενα αεροσκάφη. Και με το καλό πάντα επιτυχίες συνολικά στην Πολεμική μας Αεροπορία. Σας ευχαριστώ πολύ. "
2023-08-03,32298,https://www.primeminister.gr/2023/08/03/32298,"Δηλώσεις του Πρωθυπουργού Κυριάκου Μητσοτάκη μετά τη συνάντησή του με τον Πρόεδρο της Αιγύπτου, Abdel Fattah el Sisi και την επίσκεψή του στο μνημείο Ελλήνων Πεσόντων στη Μάχη του Ελ Αλαμέιν | Ο Πρωθυπουργός της Ελληνικής Δημοκρατίας","Νίκος Μελέτης (ΕΡΤ): Κύριε Πρόεδρε σύντομη μετά από καιρό η επίσκεψή σας στην Αίγυπτο. Πώς αποτιμάτε αυτή την πρώτη συνάντηση που έχετε μετά από καιρό με τον Πρόεδρο Sisi; Κυριάκος Μητσοτάκης: Σύντομη αλλά παραγωγική. Όπως γνωρίζετε με τον Πρόεδρο Sisi έχω μια εξαιρετική προσωπική σχέση και είμαι εδώ για να επαναβεβαιώσω το στρατηγικό βάθος της σχέσης Ελλάδος και Αιγύπτου και να ευχαριστήσω και την Αίγυπτο για την κίνηση την οποία έκαναν να στηρίξουν την πατρίδα μας αποστέλλοντας στρατιωτικά ελικόπτερα, να μας βοηθήσουν στην καταπολέμηση των δασικών πυρκαγιών. Είχαμε την ευκαιρία να συζητήσουμε για όλα τα θέματα της συνεργασίας μας, να κάνουμε μία εκτίμηση της γεωπολιτικής κατάστασης στην Ανατολική Μεσόγειο. Να επαναβεβαιώσουμε ότι η Ελλάδα και η Αίγυπτος είναι παράγοντες σταθερότητας στην ευρύτερη γεωπολιτική μας γειτονιά. Αλλά να συζητήσουμε και νέες προοπτικές συνεργασίας, δίνοντας έμφαση στα θέματα της ενέργειας, που πια η διασύνδεση μεταξύ Ελλάδος και Αιγύπτου μέσω ενός καλωδίου ηλεκτρικής ενέργειας είναι ένα project το οποίο φαίνεται να απολαμβάνει και τη στήριξη της Ευρωπαϊκής Ένωσης. Αλλά και για να επαναβεβαιώσουμε τη βούλησή μας να συνεργαστούμε και σε ζητήματα που έχουν να κάνουν με το εργατικό δυναμικό. Όπως γνωρίζετε, αυτή τη στιγμή στην πατρίδα μας υπάρχουν σημαντικές ελλείψεις εργατικού δυναμικού, είτε μιλάμε για τον πρωτογενή τομέα είτε μιλάμε για τις κατασκευες. Και βάλαμε μπροστά ένα σχέδιο γρήγορης υλοποίησης αυτής της αρχικής ιδέας περί της συνεργασίας σε αυτόν τον τομέα. Όπως έχω πει πολλές φορές, θέλουμε να ενθαρρύνουμε τη νόμιμη μετανάστευση, αλλά θα είμαστε πολύ αυστηροί με την παράνομη μετανάστευση. Η Αίγυπτος μπορεί να προσφέρει στη χώρα βοήθεια για να καλύψει ανάγκες που έχουμε σε επίπεδο ανθρώπινου δυναμικού. Όλα αυτά θα έχουν ως επιστέγασμά τους την απόφασή μας να προχωρήσουμε στη συγκρότηση ενός Ανώτατου Συμβουλίου Συνεργασίας με την Αίγυπτο, με την παρουσία πολλών μελών του Υπουργικού Συμβουλίου. Ελπίζουμε ότι το πρώτο τέτοιο Συμβούλιο θα μπορεί να λάβει χώρα στην πατρίδα μας, τους πρώτους μήνες του 2024, όπου θα επενδύσουμε ακόμα περισσότερο σε αυτήν την σχέση προς αμοιβαίο όφελος και της Ελλάδος και της Αιγύπτου και των δύο λαών μας. Βέβαια, με την ευκαιρία της επίσκεψης ήθελα να αναφερθώ εδώ στο Ελ Αλαμέιν, όπου οι πρόγονοί μας έδωσαν τη ζωή τους στην έρημο της Αιγύπτου στη διάρκεια του Β’ Παγκοσμίου Πολέμου για να είμαστε εμείς ελεύθεροι. Ήταν το ελάχιστο το οποίο μπορούσα να κάνω γι’ αυτούς που βρέθηκαν μακριά από την πατρίδα στον κοινό αγώνα για την ελευθερία. Νίκος Μελέτης (ΕΡΤ): Κύριε Πρόεδρε, οι ελληνοαιγυπτιακές σχέσεις αποκτούν μια ισχυρή δυναμική, αυτόνομη δυναμική ανεξάρτητη από τρίτους παράγοντες και από άλλες επιρροές; Κυριάκος Μητσοτάκης: Βεβαίως. Οι ελληνοαιγυπτιακές σχέσεις είναι αυτοτελείς, ισχυρές. Δεν ετεροπροσδιορίζονται και δεν εξαρτώνται από τις όποιες σχέσεις μπορεί να έχουμε με άλλες χώρες στην Ανατολική Μεσόγειο. Αυτό είναι κάτι το οποίο το ξεκαθαρίσαμε με τον Πρόεδρο Sisi, αυτός είναι ο χαρακτήρας των σχέσεων αυτών, είναι μία στρατηγική σχέση αυτή η οποία έχει αναπτύξει η Ελλάδα με την Αίγυπτο, η οποία ακόμα έχει να δώσει πολλά δείγματα γραφής σε πολλούς διαφορετικούς τομείς. Ευχαριστώ πολύ. "
2023-07-31,32285,https://www.primeminister.gr/2023/07/31/32285,Δηλώσεις του Πρωθυπουργού Κυριάκου Μητσοτάκη και του Προέδρου της Κυπριακής Δημοκρατίας Νίκου Χριστοδουλίδη μετά τη συνάντησή τους στη Λευκωσία | Ο Πρωθυπουργός της Ελληνικής Δημοκρατίας,"Νίκος Χριστοδουλίδης: Σε καλωσορίζω σήμερα στην Κύπρο, στην πρώτη σου επίσκεψη μετά την επανεκλογή σου. Θέλω και δημοσίως να σε συγχαρώ και να σου ευχηθώ καλή επιτυχία και δύναμη στο έργο σου. Πιστεύω ακράδαντα ότι τόσο η μεταξύ μας συνεργασία όσο και ο συνεχής συντονισμός Κύπρου και Ελλάδος -συντονισμός που μαρτυρά με τον πλέον γλαφυρό τρόπο το επίπεδο των σχέσεων και των αδελφικών μας δεσμών- θα ενισχυθούν ακόμα περισσότερο. Επιτρέψτε μου, πριν όποιας άλλης αναφοράς, να εκφράσω και δημόσια τα ειλικρινή συλλυπητήρια του κυπριακού λαού για την απώλεια των δύο Αξιωματικών της Πολεμικής Αεροπορίας. Όπως πολύ εύστοχα έχεις αναφέρει, Κυριάκο, υποκλινόμαστε στη θυσία τους, έδωσαν τη ζωή τους για να σώσουν ζωές. Όπως ήδη γνωρίζετε η Κυπριακή Δημοκρατία, όπως κατ’ επανάληψη το έχει πράξει η Ελλάδα, είναι έτοιμη σε τέτοιες περιπτώσεις να παράσχει την όποια βοήθεια χρειάζεται. Όλες οι χώρες, ειδικότερα της Μεσογείου, όλο και πιο συχνά έχουμε να αντιμετωπίσουμε τέτοια φαινόμενα, λόγω και των γενικότερων επιπτώσεων από την κλιματική αλλαγή και ως εκ τούτου η μεταξύ μας η συνεργασία και ο συντονισμός είναι απαραίτητος. Θέλω αγαπητέ Κυριάκο με την ευκαιρία να ανακοινώσω ότι λόγω και της εγγύτητας και των ιδιαίτερων δεσμών με τη Ρόδο η Κυπριακή Δημοκρατία θα αναλάβει το κόστος αναδάσωσης των περιοχών που έχουν πληγεί από τις φωτιές στη Ρόδο. Να αναφέρω, μάλιστα, ότι είχαμε και μεγάλο ενδιαφέρον και από Κύπριους πολίτες και κυπριακές επιχειρήσεις που θέλουν να εμπλακούν σε αυτή την προσπάθεια. Άρα το ανακοινώνω σήμερα ότι η Κυπριακή Δημοκρατία θα αναλάβει το κόστος αναδάσωσης όλων αυτών των περιοχών. Η σημερινή σου επίσκεψη στην Κύπρο, το είπα και προηγουμένως, δεν αποτελεί γεγονός μόνο συμβολικής σημασίας, γίνεται σε μια κρίσιμη συγκυρία τόσο για τα μεγάλα εθνικά θέματα, το κυπριακό, τα ελληνοτουρκικά, αλλά όσον αφορά και το ευρωπαϊκό και το περιφερειακό γίγνεσθαι. Είναι μια περίοδος, που χαρακτηρίζεται από γεωπολιτική ρευστότητα, η οποία αδιαμφισβήτητα επηρεάζει και τις κοινές προκλήσεις που -Λευκωσία και Αθήνα- έχουμε να αντιμετωπίσουμε. Φίλες και φίλοι, είχαμε σήμερα μια πολύ εποικοδομητική συζήτηση, κατά τη διάρκεια της οποίας ανταλλάξαμε απόψεις επί σωρείας σημαντικών θεμάτων, τα οποία άπτονται της διμερούς μας συνεργασίας, του κυπριακού, των ελληνοτουρκικών, της ευρωτουρκικής ατζέντας, καθώς επίσης και τις εξελίξεις τόσο εντός της ευρωπαϊκής μας οικογένειας, αλλά και της ευρύτερης περιοχής. Οι διμερείς μας δεσμοί, η στενή μας συνεργασία, κρίνονται σε μία πλειάδα θεμάτων συμπεριλαμβανομένης, φυσικά, της στενής και παραγωγικής μας σχέσης εντός της Ευρωπαϊκής Ένωσης στον τομέα της Άμυνας και της ασφάλειας όπου οι δύο χώρες, Ελλάδα και Κύπρος, δεν είμαστε μόνο στρατηγικοί εταίροι αλλά και αποτελούμε παράγοντες σταθερότητας και ασφάλειας στην ευρύτερη περιοχή, της ενεργειακής μας συνεργασίας που διευρύνεται συνεχώς και σε πολλούς άλλους τομείς, στη ναυτιλία, της εκπαίδευσης, των επιχειρήσεων και φυσικά του πολιτισμού. Ήταν ακριβώς μέσα σε αυτό το πλαίσιο που, κατά τη διάρκεια της επίσκεψής μου στην Αθήνα τον περασμένο Μάρτιο, συμφωνήσαμε στην καθιέρωση ενός θεσμοθετημένου οργάνου διακυβερνητικής συνεργασίας την οποία προνοεί τη σύσταση Ανωτάτου Συμβουλίου Συνεργασίας Κύπρου και Ελλάδος. Αυτή ήταν μία απόφαση ορόσημο στην προσπάθεια ενίσχυσης και διεύρυνσης της συνεργασίας μας και προσβλέπω στην πραγματοποίηση της πρώτης τέτοιας διακυβερνητικής συνάντησης -όπως έχουμε συμφωνήσει σήμερα με τον Έλληνα Πρωθυπουργό- στις 11 και 12 Οκτωβρίου στην Ελλάδα. Κυρίες και κύριοι, όπως είναι αναμενόμενο, με τον Έλληνα Πρωθυπουργό συζητήσαμε ενδελεχώς τις τελευταίες εξελίξεις σε ό,τι αφορά τις προσπάθειες για άρση του αδιεξόδου και επανέναρξη των συνομιλιών για το Κυπριακό. Όσο και αν κάποιοι, το είπα χθες θέλω να το επαναλάβω και σήμερα, -όσο και αν κάποιοι είτε στην Αθήνα είτε στη Λευκωσία συνεχίζουν για τους δικούς τους λόγους να βλέπουν διαφορές μεταξύ μας- οι στόχοι και οι επιδιώξεις μας είναι κοινές, όπως επίσης και ο τρόπος και τα μέσα για να πετύχουμε αυτούς τους στόχους. Παρακολουθούμε και αξιολογούμε με ιδιαίτερο ενδιαφέρον τις εξελίξεις στην Τουρκία μετά τις εκλογές. Καλωσορίζουμε τις δημόσιες τοποθετήσεις από πλευράς Άγκυρας για την επιθυμία ενίσχυσης των ευρωτουρκικών σχέσεων. Άλλωστε η εξέταση υλοποίησης παραμέτρων της προοδευτικής ατζέντας σε απόλυτο συνδυασμό με συγκεκριμένες κινήσεις προς την κατεύθυνση επίλυσης του Κυπριακού αλλά και των επιδιώξεων της Τουρκίας στην περιοχή με πλήρη σεβασμό, θέλω να το αναφέρω, στην υφιστάμενη αιρεσιμότητα και με τρόπο σταδιακό και αναστρέψιμο, είναι κάτι που εντάσσεται και στο πλαίσιο της δικής μας προσέγγισης σε σχέση με το Κυπριακό, όπως κατ’ επανάληψη έχω αναφέρει. Είναι σημαντικό -και εδώ ο ρόλος του Έλληνα Πρωθυπουργού στο Ευρωπαϊκό Συμβούλιο είναι καθοριστικής σημασίας- είναι σημαντικό ότι οι Ευρωπαίοι εταίροι μας προσεγγίζουν το θέμα μέσα από την ίδια οπτική. Ότι δηλαδή τυχόν πρόοδος στις ευρωτουρκικές σχέσεις είναι συνυφασμένη με θετικές κινήσεις από πλευράς Τουρκίας. Εξάλλου τα συμπεράσματα του Ευρωπαϊκού Συμβουλίου του Ιουνίου έστειλαν σαφή μηνύματα. Το Κυπριακό είναι ένα ευρωπαϊκό ζήτημα και ως εκ τούτου η επίλυση του στην βάση των σχετικών ψηφισμάτων των Ηνωμένων Εθνών αποτελεί προτεραιότητα για την Ευρωπαϊκή Ένωση. Να σημειώσω ότι στα ίδια συμπεράσματα -αποτέλεσμα της κοινής μας προσπάθειας- επισημαίνεται ότι η Ευρωπαϊκή Ένωση είναι απόλυτα δεσμευμένη και έτοιμη να συμβάλλει ενεργά σε όλα τα στάδια της διαδικασίας και με όλα τα μέσα που έχει στη διάθεσή της, ενώ εκφράζει την ετοιμότητα για επανεκκίνηση των σχέσεων με την Τουρκία, πάντα στη βάση του υφιστάμενου πλαισίου και της αιρεσιμότητας. Αυτό συμβαδίζει με την ανάγκη προόδου για μια σειρά θεμάτων, συμπεριλαμβανομένου φυσικά του Κυπριακού και των ελληνοτουρκικών. Στο ίδιο πλαίσιο, θεωρούμε πολύ σημαντική και την πρόσφατη δήλωση του Συμβουλίου Ασφαλείας για το Κυπριακό, που μεταξύ άλλων επαναβεβαιώνεται με ξεκάθαρο τρόπο η βάση λύσης, η ανάγκη διορισμού απεσταλμένου, όπως επίσης η ανάγκη να αποφευχθούν προκλήσεις και περαιτέρω παραβιάσεις των ψηφισμάτων. Με τον Έλληνα Πρωθυπουργό συζητήσαμε σήμερα επίσης τα θέματα της ενέργειας και του μεταναστευτικού. Δύο θέματα που βρίσκονται ψηλά στην ημερήσια διάταξη και της Ευρωπαϊκής Ένωσης. Σχετικά με την ενέργεια, είναι κοινή πεποίθηση ότι οι δυο χώρες μπορούμε να συνδράμουμε καθοριστικά στην αξιοποίηση των ενεργειακών προοπτικών της Ανατολικής Μεσογείου για κάλυψη των αναγκών και της Ευρώπης, λαμβάνοντας υπόψη την προσπάθεια για απεξάρτηση από τον ρωσικό φυσικό αέριο. Σε σχέση με το μεταναστευτικό, είναι σημαντική η ανάγκη να βρεθούν ευρωπαϊκές λύσεις αφού τα κράτη της πρώτης γραμμής, όπως η Κύπρος, η Ελλάδα και κάποια άλλα μεσογειακά κράτη, δεν μπορούν να συνεχίσουν να επωμίζονται την ευθύνη. Στη δική μας περίπτωση το δυσανάλογο βάρος που επωμίζεται η Κυπριακή Δημοκρατία λόγω των αυξημένων μεταναστευτικών ροών απαιτεί μιαν ενιαία ευρωπαϊκή απάντηση. Οφείλουμε να συνεχίσουμε να επισημαίνουμε με κάθε ευκαιρία ότι το μεταναστευτικό δεν είναι αποκλειστική υπόθεση των παράκτιων κρατών. Όσον αφορά τώρα τα περιφερειακά ζητήματα και ειδικότερα τις εξελίξεις στη γειτονιά μας, αποτέλεσαν επίσης μέρος των συζητήσεων μας. Να αναφέρουμε ότι είμαστε σε διαβουλεύσεις με την ισραηλινή πλευρά και περί τα τέλη Αυγούστου, αρχές Σεπτεμβρίου θα πραγματοποιηθεί η τριμερής συνάντηση με το Ισραήλ. Θα συνεχίσουμε και θα ενισχύσουμε ακόμη περισσότερο τις προσπάθειές μας, μέσα από μια θετική προσέγγιση και μέσα από μια συλλογική προσπάθεια με τα γειτονικά κράτη, να αντιμετωπίσουμε τις προκλήσεις αλλά πολύ περισσότερο να αξιοποιήσουμε τις ευκαιρίες που υπάρχουν. Αγαπητέ μου Κυριάκο, καλωσορίζοντάς σε, ακόμα μια φορά, στην Κύπρο επίτρεψέ μου να εκφράσω τις θερμές μου ευχαριστίες για την παρουσία σου εδώ, αλλά και εκ μέρους του κυπριακού λαού να σε ευχαριστήσω για τη διαχρονική, την αταλάντευτη και αμέριστη στήριξη της Ελλάδας και του ελληνικού λαού στον αγώνα μας για τερματισμό της κατοχής και επανένωσης της πατρίδας μας. Θέλω να σε διαβεβαιώσω, θέλω να είσαι απόλυτα βέβαιος, ότι ο στενός μας συντονισμός θα συνεχιστεί σε όλα τα επίπεδα και τόσο η κυβέρνησή μου όσο κι εγώ προσωπικά θα εργαστούμε με μοναδικό γνώμονα την εξυπηρέτηση των κοινών μας στόχων και των κοινών μας επιδιώξεων. Σε ευχαριστώ πολύ και καλώς όρισες και πάλι στην Κύπρο. Κυριάκος Μητσοτάκης: Κύριε Πρόεδρε της Κυπριακής Δημοκρατίας, αγαπητέ μου Νίκο, δεν θα μπορούσα να μη βρίσκομαι και πάλι σήμερα στη Λευκωσία, στην πρώτη μου επίσημη διμερή επίσκεψη εκτός συνόρων μετά την επανεκλογή μου ως Πρωθυπουργού της Ελλάδος, και αυτό παρά την μάχη με τις πυρκαγιές που δοκιμάζουν εδώ και εβδομάδες την Ελλάδα. Μάχη στην οποία εξάλλου η Κύπρος υπήρξε εξ αρχής συμπαραστάτης μας και θέλω να μεταφέρω και πάλι τις θερμές μου ευχαριστίες αλλά και ολόκληρου του ελληνικού λαού για την προθυμία με την οποία στέκεστε πάντα στο πλευρό της Ελλάδος όταν αντιμετωπίζει τέτοιου είδους φυσικές δοκιμασίες. Εξάλλου το ίδιο κάνουμε και κάναμε κι εμείς και θα κάνουμε κι εμείς στο μέλλον σε αντίστοιχες περιπτώσεις. Ακριβώς αυτή η πολύ στενή επιχειρησιακή και κυβερνητική συνεργασία μεταξύ των δύο κυβερνήσεών μας θα έρθει να επιστεγαστεί μέσα από τη δημιουργία, την οποία έχουμε ανακοινώσει, του Ανώτατου Συμβουλίου Συνεργασίας Ελλάδος και Κύπρου. Μία δυνατότητα δηλαδή να μπορούμε ουσιαστικά να βρισκόμαστε μαζί με πολλά μέλη των Υπουργικών μας Συμβουλίων σε μία πιο αναλυτική συζήτηση που θα προωθεί συνολικά τη διμερή μας ατζέντα, πέραν των μεγάλων και σημαντικών γεωπολιτικών ζητημάτων στα οποία θα αναφερθώ και στη συνέχεια. Θα έχουμε, πράγματι, την ευκαιρία να συμμετέχουμε και οι δύο στο πρώτο τέτοιο Ανώτατο Συμβούλιο Συνεργασίας, στις 11 και 12 Οκτωβρίου, και μάλιστα αποφασίσαμε από κοινού ότι θα ήταν μία πολύ καλή ιδέα εάν αυτό το διοργανώναμε στη Ρόδο. Καθώς με αυτόν τον τρόπο θα μπορέσει και η Κυπριακή Δημοκρατία έμπρακτα να μεταφέρει τη δέσμευσή της, για την οποία σε ευχαριστώ και πάλι, να συμμετέχεις στην προσπάθεια αναδάσωσης της Ρόδου μετά από τις πολύ δύσκολες πυρκαγιές που αντιμετωπίσαμε. Φυσικά ένα από τα θέματα τα οποία θα συζητήσουμε είναι και η καλύτερη συνεργασία μας στον τομέα της πολιτικής προστασίας, καθώς είναι απολύτως σαφές ότι η Μεσόγειος βρίσκεται πια στο επίκεντρο της κλιματικής αλλαγής. Τα πράγματα θα γίνονται πιο δύσκολα και όχι πιο εύκολα και η συνεργασία, θα έλεγα, όχι μόνο Ελλάδος και Κύπρου αλλά των μεσογειακών χωρών συνολικά, θα είναι ολοένα και πιο απαραίτητη. Είμαι εδώ, αγαπητέ Νίκο, λίγες εβδομάδες μετά τις εκλογές του Ιουνίου οι οποίες ανανέωσαν την εμπιστοσύνη των πολιτών στην οικονομικά και γεωπολιτικά ισχυρή Ελλάδα, τη χώρα που από τη μία πλευρά -και πιστεύω πολύ σύντομα- πλησιάζει πια στην ανάκτηση της επενδυτικής βαθμίδας υλοποιώντας ήδη ένα φιλόδοξο οικονομικό – κοινωνικό σχέδιο. Έχουμε ήδη ψηφίσει τα δύο πρώτα μας νομοθετήματα, ένα εκ των οποίων νομίζω ότι είναι πολύ σημαντικό και τον ελληνισμό της Κύπρου καθώς δίνεται πια η δυνατότητα στους συμπολίτες μας, οι οποίοι είναι εγγεγραμμένοι στους εκλογικούς καταλόγους της Ελλάδας, να ψηφίζουν από το μόνιμο τόπο διαμονής τους, χωρίς κανένα εμπόδιο, χωρίς καμία γραφειοκρατική δυσκολία. Είναι πιστεύω και αυτή μια ακόμα σημαντική παρέμβαση για τη σύσφιξη των σχέσεων του παγκόσμιου ελληνισμού. Από την άλλη, βέβαια, η πατρίδα μας εξακολουθεί να θωρακίζεται αμυντικά, ενισχύεται διπλωματικά, αναβαθμίζεται γεωπολιτικά. Και βέβαια με κορυφαίο και σταθερό της μέλημα, κοινό μας μέλημα, τον τερματισμό της κατοχής στην Κύπρο, την οριστική, δίκαιη, βιώσιμη επίλυση του Κυπριακού, γεγονός το οποίο ακριβώς υπογραμμίζει και η σημερινή μου παρουσία στη Μεγαλόνησο. Όπως είπες, αγαπητέ μου Νίκο, Αθήνα και Λευκωσία, Λευκωσία και Αθήνα, συνεχίζουμε σε απόλυτο συντονισμό, και θέλω να το τονίσω αυτό, είτε σε επίπεδο Ευρωπαϊκής Ένωσης -θα επανέλθω σε αυτό στη συνέχεια-, είτε σε επίπεδο ΟΗΕ, είτε σε επίπεδο των όποιων διμερών και πολυμερών επαφών μας, να διεκδικούμε μία δίκαιη και αμοιβαία αποδεκτή λύση, διζωνικής, δικοινοτικής Ομοσπονδίας, πάντα στο πλαίσιο των αποφάσεων του Οργανισμού Ηνωμένων Εθνών. Αυτές οι αποφάσεις και το Διεθνές Δίκαιο είναι ο οδηγός μας. Ήταν, είναι και θα παραμείνουν οδηγός μας. Θα επιμείνω ότι στον 21ο αιώνα δεν γίνεται να είναι ανοιχτή αυτή η ιστορική πληγή που εξακολουθεί να αιμορραγεί σε μία ανεξάρτητη χώρα. Δεν μπορεί να είναι ανεκτή ούτε η παρουσία κατοχικού στρατού σε ένα κράτος μέλος της Ευρωπαϊκής Ένωσης, ούτε το ξεπερασμένο σύστημα των εγγυήσεων, του δικαιώματος επέμβασης τρίτων στις υποθέσεις του. Γι’ αυτό και αυτομάτως, νομίζω το έχουμε πει πολλές φορές, τίθεται εκτός ατζέντας συζήτησης κάθε διχοτομική σκέψη περί δύο κρατών, είναι κάτι το οποίο θέλω να το τονίσω με απόλυτη σαφήνεια εδώ, από την Λευκωσία. Είναι καιρός να ισχύσει σε ολόκληρο το νησί το ευρωπαϊκό κεκτημένο. Και ο μόνος τρόπος, όπως είπες, είναι να ξεκινήσουν και πάλι, υπό την αιγίδα του Γενικού Γραμματέα των Ηνωμένων Εθνών, οι διαπραγματεύσεις. Επανεπιβεβαίωσα σήμερα στον Πρόεδρο την ακλόνητη προσήλωσή μας σε αυτόν τον δρόμο. Συμφωνήσαμε επίσης να συνεργαστούμε ακόμα πιο στενά και για την εφαρμογή των συμπερασμάτων του τελευταίου Ευρωπαϊκού Συμβουλίου. Ένα κείμενο το οποίο για πρώτη φορά εκφράζει την ετοιμότητα της Ευρωπαϊκής Ένωσης να αναλάβει ενεργό ρόλο, στηρίζοντας αυτή τη διαπραγματευτική διαδικασία σε όλα τα στάδια και με όλα τα κατάλληλα μέσα, όπως ρητά αναφέρει. Και πράγματι, αυτή η διαφαινόμενη βελτίωση και στις ελληνοτουρκικές σχέσεις αλλά και στις ευρωτουρκικές σχέσεις είναι κάτι, μια ευκαιρία, την οποία θα πρέπει να την αγκαλιάσουμε. Υπό την προϋπόθεση -και θέλω να τονίσω αυτές τις δύο λέξεις τις οποίες ανέφερε ο Πρόεδρος- να είναι σταδιακή και αναστρέψιμη. Αυτές είναι δύο λέξεις οι οποίες πιστεύω ότι θα αποτελέσουν τον οδηγό σε αυτή τη νέα προσπάθεια, καθώς μπορούμε να είμαστε αισιόδοξοι αλλά δεν είμαστε ταυτόχρονα και αφελείς. Ο Πρόεδρος με ενημέρωσε επίσης για τα επόμενα βήματα της Κυπριακής Δημοκρατίας ενόψει και της 78ης Γενικής Συνέλευσης του ΟΗΕ τον Σεπτέμβριο. Τώρα, στα ελληνοτουρκικά να πω δυο κουβέντες, γιατί πιστεύω ότι σε ένα βαθμό σχετίζονται και με αυτά τα οποία συζητήσαμε. Στο Βίλνιους επιδιώξαμε και εγώ και ο πρόεδρος Erdogan την εκ νέου έναρξη μιας περιόδου καλών σχέσεων, τη σταδιακή προώθηση μιας θετικής ατζέντας. Συμφωνήσαμε στην ενεργοποίηση διμερών διαύλων επικοινωνίας. Διατήρηση αυτού του κλίματος ηρεμίας και στη σύγκληση του Ανώτατου Συμβουλίου Συνεργασίας στην Θεσσαλονίκη, προς το τέλος του έτους. Το σημερινό, αυτό το θετικό κλίμα, δεν σημαίνει ότι η Τουρκία έχει μεταβάλει ουσιαστικά την πολιτική της, ούτε και έπαψαν να υφίστανται οι ουσιαστικές διαφορές στις θέσεις μας. Όμως η Ελλάδα έχει την αυτοπεποίθηση, θέλει να αξιοποιήσει τη συγκυρία, να εξαντλήσει κάθε περιθώριο στη βελτίωση των διμερών μας σχέσεων. Ταυτόχρονα, η Ελλάδα θα επιμείνει ότι η Άγκυρα οφείλει να εγκαταλείψει οριστικά την επιθετική και παραβατική της συμπεριφορά και μαζί να εγκαταλείψει και τις ανιστόρητες διεκδικήσεις σε βάρος της εθνικής κυριαρχίας και ακεραιότητας τόσο της Ελλάδος, όσο και της Κύπρου. Θέλω να ελπίζω πάντως, όπως συζητήσαμε, ότι αυτή η βελτίωση των ελληνοτουρκικών σχέσεων ίσως μπορεί να έχει ένα θετικό αντίκτυπο και στο Κυπριακό. Και αντίστοιχα, βέβαια, Αθήνα και Λευκωσία συντάσσονται, συνεργάζονται ολοένα και στενότερα σε όλα αυτά τα πεδία, έτσι ώστε τους επόμενους μήνες, όπως είπα, να εξαντλήσουμε κάθε δυνατότητα σημαντικής προόδου, τόσο στο ζήτημα του Κυπριακού, όσο και στις ελληνοτουρκικές σχέσεις. Είχαμε την ευκαιρία, όπως είπε ο κ. Πρόεδρος, να συζητήσουμε και για μια σειρά από άλλα θέματα. Το μεταναστευτικό, στο οποίο μάλιστα και ο κ. Πρόεδρος συμμετείχε και σε μία Συνάντηση Κορυφής που διοργάνωσε η Ιταλίδα Πρωθυπουργός, δυστυχώς εγώ δεν μπόρεσα να είμαι μαζί σας λόγω της κατάστασης που επικρατούσε στην Ελλάδα. Είναι πάρα πολύ σημαντικό να μεταφέρουμε το μήνυμα εμείς που είμαστε χώρες στα σύνορα της Ευρωπαϊκής Ένωσης ότι το πρόβλημα αυτό δεν αφορά μόνο εμάς ως χώρες πρώτης υποδοχής, αφορά ολόκληρη την Ευρωπαϊκή Ένωση. Και δεν θα λυθεί το ζήτημα αυτό εάν δεν καταφέρουμε να εξαρθρώσουμε τα άθλια δίκτυα των διακινητών, οι οποίοι εκμεταλλευόμενοι τον ανθρώπινο πόνο θέτουν σε άμεσο κίνδυνο κατατρεγμένους ανθρώπους που ξεκινούν σε ένα εξαιρετικά επικίνδυνο ταξίδι στη Μεσόγειο. Συζητήσαμε βέβαια και τα ζητήματα που αφορούν την ενεργειακή μας συνεργασία, τη ρωσική εισβολή στην Ουκρανία, που οδήγησε την Ευρωπαϊκή Ένωση σε μία πλήρη αναδιάταξη των ενεργειακών της προτεραιοτήτων. Γνωρίζουμε πολύ καλά, ότι η Ευρωπαϊκή Ένωση θα χρειαστεί φυσικό αέριο για δεκαετίες ακόμα και προφανώς είναι πολύ καλύτερο το φυσικό αέριο να το προμηθεύεται με σταθερό και προβλέψιμο τρόπο από χώρες είτε ευρωπαϊκές, είτε χώρες που είναι φυσικοί σύμμαχοι της Ευρωπαϊκής Ένωσης, όπως το Ισραήλ, και θα έχουμε την ευκαιρία και στη συνέχεια να συζητήσουμε σε ακόμα μεγαλύτερη λεπτομέρεια το πλαίσιο αυτής της ενεργειακής συμμαχίας. Τέλος, να πω ότι αυτό το οποίο πιστώνεται πιστεύω στην Ελλάδα και στην Κύπρο, στην Κύπρο και στην Ελλάδα, είναι ότι, σε αυτήν την πολύ δύσκολη εποχή την οποία διανύουμε, είμαστε παράγοντες γεωπολιτικής σταθερότητας στην ευρύτερη περιοχή και θα εξακολουθούμε να αγωνιζόμαστε, να ενισχύουμε το γεωπολιτικό μας αποτύπωμα προς όφελος των δύο λαών μας. Οπότε και πάλι, αγαπητέ μου Νίκο, σε ευχαριστώ για αυτή την πολύ ζεστή υποδοχή στη Λευκωσία και προσβλέπω να ανταποδώσω τη φιλοξενία στην όμορφη Ρόδο στις αρχές Οκτωβρίου. Νίκος Χριστοδουλίδης: Ευχαριστώ πολύ. Συντονίστρια: Έχουμε δύο ερωτήσεις. Η πρώτη από την ΕΡΤ και τον κ. Δημήτρη Γκάτσο. Δημήτρης Γκάτσος (ΕΡΤ): Καλή σας ημέρα, η ερώτησή μου απευθύνεται τόσο στον Πρόεδρο της Κυπριακής Δημοκρατίας όσο και προς τον Έλληνα Πρωθυπουργό. Θα ήθελα να ρωτήσω, λοιπόν, πώς μπορούν Αθήνα και Λευκωσία να αναβαθμίσουν τον ρόλο τους αλλά και τη μεταξύ τους συνεργασία, σε θέματα που κατέχουν σημαντική θέση και βρίσκονται στην πρώτη γραμμή και των ευρωπαϊκών προτεραιοτήτων. Και αναφέρομαι, αναφερθήκατε και εσείς, τόσο στο μεταναστευτικό όσο και στην ενεργειακή ατζέντα, όπως επίσης στην πολιτική προστασία αλλά και στα θέματα που σχετίζονται με την κλιματική κρίση. Σας ευχαριστώ. Νίκος Χριστοδουλίδης: Ακριβώς ήταν ένα από τα θέματα που συζητήσαμε στους τομείς που προαναφέρατε, αλλά και σε άλλα θέματα που απασχολούν την Ευρωπαϊκή Ένωση. Για παράδειγμα, η Κύπρος και η Ελλάδα είναι οι χώρες που γειτνιάζουν με την περιοχή, μία περιοχή ιδιαίτερης γεωστρατηγικής σημασίας και έχουμε υποχρέωση ως κράτη μέλη της Ευρωπαϊκής Ένωσης, ως εκπρόσωποι, αν θέλετε, της Ευρωπαϊκής Ένωσης στην περιοχή, να αναδείξουμε από την μια τη σημασία της ανατολικής Μεσογείου, της ευρύτερης Μέσης Ανατολής, αλλά και την ίδια στιγμή την ανάγκη όπως η Ευρωπαϊκή Ένωση ενισχύσει την παρουσία της στην περιοχή. Το ίδιο και για τα θέματα μετανάστευσης, τα θέματα ενέργειας. Και είναι ακριβώς για αυτό το λόγο που αποφασίστηκε, ένας από τους πολλούς λόγους που αποφασίστηκε και η σύσταση αυτών των κοινών συναντήσεων με μέλη του Υπουργικού Συμβουλίου, όπου θα συζητούμε και θέματα που ξεφεύγουν, αν μπορώ να τα χαρακτηρίσω ως τέτοια, τα αυστηρά εθνικά θέματα, τα ελληνοτουρκικά και το Κυπριακό. Ακριβώς μέσα από την ενίσχυση της συνεργασίας μας σε αυτά τα θέματα να αναδείξουμε ακόμη περισσότερο και το ρόλο μας στην Ευρωπαϊκή Ένωση. Κυριάκος Μητσοτάκης: Έχει δίκιο ο φίλος Νίκος να επισημαίνει ένα παράδοξο. Το παράδοξο είναι ότι ενώ οι χώρες μας συμμετέχουν σε τριμερή σχήματα, έχουν σχήματα ανώτατου συμβουλίου συνεργασίας με άλλες χώρες, Ελλάδα και Κύπρος δεν είχαν ποτέ ένα τέτοιο εργαλείο. Και αυτό νομίζω ότι είναι σημαντικό και κάπου καταδεικνύει το γεγονός ότι το μεγάλο εθνικό θέμα μονοπωλούσε σε τέτοιο βαθμό τις επαφές μας ώστε ενδεχομένως να παραμελήσαμε άλλους τομείς συνεργασίας, οι οποίοι είναι πολύ σημαντικοί. Και βέβαια να πω επίσης ότι η αξιοπιστία μας και εντός της Ευρωπαϊκής Ένωσης για την επίλυση των μεγάλων γεωπολιτικών μας ζητημάτων περνάει και μέσα από μια σημαντική συνεισφορά σε θέματα τα οποία μπορεί για εμάς να μην είναι θέματα πρώτης προτεραιότητας αλλά να είναι για την Ευρώπη. Αυτό νομίζω ότι -αυτό τουλάχιστον μου δείχνει η δική μου εμπειρία πια- είμαστε πιο αξιόπιστοι όταν μιλάμε και για τα προβλήματα και για τα ζητήματα των άλλων και όχι μόνο για τα δικά μας ζητήματα. Και αυτό επιβάλλει μία στενότερη συνεργασία σε πολλούς διαφορετικούς τομείς. Θα έβαζα και τα θέματα της οικονομίας. Η Κυπριακή Δημοκρατία, η Κύπρος, έχει κάνει μεγάλα βήματα προόδου και πέρασε πολύ πιο γρήγορα την οικονομική κρίση, μέσα τολμηρές οικονομικές μεταρρυθμίσεις αλλά και στα ζητήματα εφαρμογής καινοτόμων εργαλείων πολιτικής, είτε αυτή είναι ψηφιακή πολιτική, ζητήματα που έχουν να κάνουν με την υγεία. Έχουμε να μάθουμε, πιστεύω, ο ένας από τον άλλον και πραγματικά προσβλέπω πολύ σε αυτή την στενότερη συνεργασία που θα εκτείνεται πέρα από την τακτική συνεργασία που έχουν οι καθ’ ύλην αρμόδιοι Υπουργοί για τα κρίσιμα γεωπολιτικά ζητήματα. Να αναφέρω ενδεικτικά, μιλήσαμε για την ενέργεια αλλά και τα ζητήματα της πολιτικής προστασίας. Θα μας απασχολήσουν πολύ περισσότερα τα επόμενα χρόνια. Δεν είναι μόνο τα ζητήματα των δασικών πυρκαγιών. Είναι τα ζητήματα της διαχείρισης του νερού, κρίσιμα για περιοχές όπως οι χώρες της Ανατολικής Μεσογείου, που θα δοκιμάζονται ολοένα και περισσότερο από την λειψυδρία, η προστασία της βιοποικιλότητας. Ο τουρισμός, ποιο είναι το μέλλον της τουριστικής μας βιομηχανίας και πώς αντιμετωπίζουμε το γεγονός ότι πια οι καλοκαιρινοί μήνες γίνονται ολοένα και πιο θερμοί. Άρα έχουμε νέες προκλήσεις, λοιπόν, στα θέματα αυτά. Άρα ο συντονισμός μας σε διμερές επίπεδο αλλά και σε ευρωπαϊκό επίπεδο είναι ολοένα και πιο επιβεβλημένος. Συντονίστρια: Τελευταία ερώτηση από το ΡΙΚ. Η κυρία Στέλλα Μιχαήλ. Στέλλα Μιχαήλ (ΡΙΚ): Λοιπόν, κατ’ αρχάς μια ερώτηση για τον κύριο Μητσοτάκη. Είμαστε σε ένα παρατεταμένο, εδώ και κάποια χρόνια αδιέξοδο για το Κυπριακό. Αναφερθήκατε και εσείς σε συνάντηση που είχατε προσφάτως στο Βίλνιους με τον κ. Erdogan. Έχει σημασία για μας στην Κύπρο να ακούσουμε τι προσλαμβάνετε και εσείς από τον διάλογο που είχατε με τον Τούρκο πρόεδρο σε σχέση με το Κυπριακό, δεδομένου ότι επιθυμεί ο κ. Erdogan και μια ευρύτερη βελτίωση των ελλαδοτουρκικών. Και επίσης, αν υπάρχει πρόθεση της Αθήνας να προχωρήσει σε κάποιες υποβοηθητικές πρωτοβουλίες σε αυτή την κινητικότητα που δημιουργεί η προσπάθεια του κ. Χριστοδουλίδη για να υπάρξει άρση του αδιεξόδου. Και μια ερώτηση προς τον Πρόεδρο Χριστοδουλίδη. Κύριε Πρόεδρε, επενδύετε πολλά σε μια ενδεχόμενη τριμερή συνάντηση με τον Γενικό Γραμματέα των Ηνωμένων Εθνών και τον κύριο Τατάρ στη Νέα Υόρκη. Ποια είναι η ρεαλιστική προσδοκία που μπορεί να υπάρχει μέσα από μια τέτοια συνάντηση, με δεδομένες τις θέσεις των συμμετεχόντων, των μερών, και κατά πόσο χωρεί μια εναλλακτική στρατηγική προσέγγισης σε μια προσπάθεια που ήδη κάνετε για να υπάρξει μια άρση της, του αδιεξόδου που υπάρχει τώρα; Ευχαριστώ. Κυριάκος Μητσοτάκης: Για το μεν πρώτο ερώτημα σας, σας απάντησα ήδη: η στήριξη της Ελλάδος σε οποιαδήποτε πρωτοβουλία αναληφθεί από τον Πρόεδρο και από την ελληνοκυπριακή πλευρά είναι δεδομένη και αυτονόητη. Από εκεί κει και πέρα, μιας και με ρωτήσατε, θα σας απαντήσω ευθέως, ότι ο Πρόεδρος Erdogan γνωρίζει -και του το μετέφερα και πάλι- ότι μία βελτίωση, διαφαινόμενη βελτίωση των ευρωτουρκικών σχέσεων, δεν μπορεί να μην συμπεριλαμβάνει και το Κυπριακό. Δεν μπορεί να είναι ένα περιχαρακωμένο πρόβλημα το οποίο το αφήνουμε στην άκρη, διότι πολύ απλά είναι τόσο σημαντικό για τους δυο μας -αλλά πιστεύω και για την Ευρωπαϊκή Ένωση- ώστε να πρέπει να είναι πάντα στο τραπέζι των συζητήσεων. Και νομίζω ότι -το είπα και στις δηλώσεις μου, το επαναλαμβάνω- η επιμονή σε μία επί της αρχής λύση δύο κρατών οδηγεί με μαθηματική βεβαιότητα σε ένα αδιέξοδο. Είναι κάτι το οποίο το μετέφερα. Και πάλι, πρέπει να επανέλθουμε στο αρχικό σκεπτικό -εγώ επιμένω- να ξαναπιάσουμε το νήμα από εκεί που σταματήσαμε στο Κραν Μοντανά, να διαφυλάξουμε το κεκτημένο όσων είχαν συμφωνηθεί για να προχωρήσουμε από εκεί. Αλλά δεν πρόκειται να αλλάξουμε τους κανόνες του παιχνιδιού, τους όρους μιας λύσης όπως αυτή έχει διαμορφωθεί από πολλαπλές αποφάσεις του Συμβουλίου Ασφαλείας Ηνωμένων Εθνών. Νίκος Χριστοδουλίδης: Μοναδική μου επιδίωξη, μέσα από την πρόταση για μια κίνηση αντίστοιχη με τον Γενικό Γραμματέα είναι η άρση του αδιεξόδου και επανέναρξη των συνομιλιών από εκεί που διακόπηκαν το καλοκαίρι του 2017. Και θα πράξουμε ό,τι είναι δυνατόν χωρίς να υποβαθμίζουμε τις δυσκολίες ή τα προβλήματα. Πολύ εύστοχα ανέφερε και προηγουμένως ο Κυριάκος ότι δεν είμαστε αφελείς. Γνωρίζουμε ποια είναι η κατάσταση προφανώς, αλλά αυτό δε σημαίνει σε καμία απολύτως περίπτωση ότι εμείς θα σταματήσουμε τις προσπάθειές μας. Και είναι σημαντικό ότι σε αυτή μας την επιδίωξη για επανέναρξη των συνομιλιών έχουμε τη στήριξη της Ευρωπαϊκής Ένωσης, έχουμε τη στήριξη του Συμβουλίου Ασφαλείας των Ηνωμένων Εθνών και θεωρώ ότι και τα Ηνωμένα Έθνη εργάζονται προς αυτή την κατεύθυνση και είναι γι΄ αυτό το λόγο για παράδειγμα που στις αρχές Σεπτεμβρίου θα έχουμε επίσκεψη στην Κύπρο, αναμένω επίσκεψη από Αξιωματούχο των Ηνωμένων Εθνών, που θα προετοιμάσει το έδαφος, έτσι ώστε να υπάρξει μια κοινή συνάντηση των τριών μας στη Νέα Υόρκη, συνάντηση όμως που θα ακολουθήσει ένα θετικό αποτέλεσμα. Και για μας αυτή τη στιγμή, ο επιδιωκόμενος στόχος όσον αφορά τα Ηνωμένα Έθνη είναι ο διορισμός αντιπροσώπου του Γενικού Γραμματέα των Ηνωμένων Εθνών, με όρους εντολής από το Συμβούλιο Ασφαλείας, σε σχέση με την επανέναρξη των συνομιλιών. Δημοσιογράφος: Κύριε Πρωθυπουργέ της Ελληνικής Κυβερνήσεως επιτρέψτε μου να σας ρωτήσω το εξής, πέρα από τα περί συντονισμού με τη Λευκωσία και άριστων σχέσεων, μπορείτε να διαβεβαιώσετε ότι γνωρίζετε επί της ουσίας των θέσεων για το Κυπριακό ενόψει διαπραγματεύσεων τι ακριβώς θέλει η Λευκωσία ή γνωρίζετε τι δεν θέλει η Λευκωσία; Ευχαριστώ πάρα πολύ. Κυριάκος Μητσοτάκης: Μιλάτε στον Έλληνα Πρωθυπουργό, ο οποίος είναι τέσσερα χρόνια πια σε αυτή τη θέση. Έχουμε απόλυτο συντονισμό και δεν υπάρχουν στεγανά στην πληροφόρηση μεταξύ Ελλάδος και Κύπρου, μεταξύ Λευκωσίας και Αθήνας. Και πιστεύω, ότι γνωρίζω όλα όσα πρέπει να γνωρίζω και ο Κύπριος Πρόεδρος γνωρίζει όλα αυτά τα οποία πρέπει να γνωρίζει. Και το λέω αυτό, διότι είναι πάρα πολύ σημαντικό, ο τόνισε και ο Νίκος, να απαντήσουμε σε διάφορους -πολύ λίγοι είναι ευτυχώς- που επιμένουν με ένα πολύ μεθοδικό τρόπο να σπείρουν διάφορα ζιζάνια στις σχέσεις μεταξύ των δύο κρατών, που δεν θα τους κάνουμε το χατίρι. Συντονίστρια: Κύριε Ιγνατίου. Μιχάλης Ιγνατίου: Κύριε Πρόεδρε, κύριε Πρωθυπουργέ, είναι ερώτηση απορία. Συγγνώμη που ρωτάω για ένα θέμα εσωτερικό της Ελλάδας εδώ στην Κύπρο, αλλά μετρήσαμε 700 πυρκαγιές. Διαφωνείτε ότι, μας κάνει εντύπωση σε όλους όσους κύριε πρωθυπουργέ, είναι όλα αυτά τυχαία περιστατικά; Νομίζετε ότι υπάρχουν και περιστατικά εμπρησμού, υπάρχουν περιστατικά προβοκάτσιας; Και μια ερώτηση και για τους δυο σας, αν θέλετε: γιατί χρειαστήκατε να μιλάτε οι δυο σας περίπου μία ώρα μέσα; Θέλετε να μας πείτε τι είπατε; Κυριάκος Μητσοτάκης: Λοιπόν, για τις πυρκαγιές έχουμε πει πολλές φορές ότι οι περισσότερες πυρκαγιές μπαίνουν από ανθρώπινο χέρι, είτε από δόλο, είτε από αμέλεια. Η Ελλάδα έχει πια ένα πολύ αυστηρό πλαίσιο για να αντιμετωπίζει τέτοιες περιπτώσεις, ειδικά τις περιπτώσεις δόλου. Άλλες πυρκαγιές μπορεί να προέρχονται από καλώδια τα οποία έχουν να κάνουν με τη μεταφορά του ηλεκτρικού ρεύματος. Και ξέρουμε βέβαια, ότι όταν οι κλιματολογικές συνθήκες είναι ακραίες και ξεκινούν περισσότερες πυρκαγιές, αλλά το μεγαλύτερο πρόβλημα είναι ότι δεν σβήνουν εύκολα, καθώς οι θερμοκρασίες είναι τέτοιες που οδηγούν αυτόματα στην αναζωπύρωσή τους. Από εκεί και πέρα, η ελληνική Δικαιοσύνη κάνει αυτό το οποίο πρέπει και πάντα θέλω να ξέρετε ότι το Πυροσβεστικό Σώμα έχει πολύ καλή υπηρεσία που ερευνά τις αιτίες όλων των πυρκαγιών. Αλλά δυστυχώς, λυπάμαι που το λέω, μερικές φορές δεν υπάρχουν όρια στην ανθρώπινη αμέλεια και μερικές από τις περιπτώσεις πραγματικά ξεπερνούν τους κανόνες της λογικής, γι’ αυτό και επαναλαμβάνω και εδώ πέρα μιας και με ρωτάτε ότι οποιεσδήποτε εργασίες – δραστηριότητες μπορούν να προκαλέσουν πυρκαγιά στις συνθήκες αυτές τις καλοκαιρινές είναι αυτονόητο ότι πρέπει να αποκλείονται δια ροπάλου. Τώρα τι με ρωτάτε, σας τα είπαμε τι είπαμε, έτσι δεν είναι; Δεν είναι κάτι παραπάνω. Νίκος Χριστοδουλίδης: Σίγουρα η μία ώρα που κράτησε η κατ’ ιδίαν συνάντησή μας δεν αφορούσε το να γεφυρώσουμε τις όποιες διαφορές ή διαφωνίες. Υπάρχει μια συνεχής, τακτική, επαφή με τον Κυριάκο, με τον Έλληνα Πρωθυπουργό. Εκτιμώ βαθύτατα από τις δύο συμμετοχές μου μέχρι στιγμής στο Ευρωπαϊκό Συμβούλιο το ενδιαφέρον και το πώς ο Έλληνας Πρωθυπουργός, είτε στο Ευρωπαϊκό Συμβούλιο, είτε στις διμερείς επαφές με τους ομολόγους μας μιλάει για τα θέματα της Κύπρου, θέλω να τον ευχαριστήσω δημόσια και η συζήτησή μας μέσα αφορούσε πολύ συγκεκριμένα τις επόμενες ενέργειές μας στα θέματα που έχω προαναφέρει. Ευχαριστούμε πάρα πολύ. Κυριάκος Μητσοτάκης: Ευχαριστούμε πολύ. Νωρίτερα, ο Πρωθυπουργός επισκέφθηκε το Στρατιωτικό Κοιμητήριο Μακεδονίτισσας και τα Φυλακισμένα Μνήματα, όπου κατέθεσε στεφάνια προς τιμήν των πεσόντων Ελλαδιτών και Κυπρίων στρατιωτών και αγωνιστών. Μετά τις διευρυμένες συνομιλίες στο Προεδρικό Μέγαρο ο Κυριάκος Μητσοτάκης είχε συνάντηση με την Πρόεδρο της Βουλής των Αντιπροσώπων, Αννίτα Δημητρίου, στο κοινοβούλιο. Ο Πρωθυπουργός, τέλος, συναντήθηκε με τον Αρχιεπίσκοπο Νέας Ιουστινιανής και πάσης Κύπρου κ.κ. Γεώργιο, στην Ιερά Αρχιεπισκοπή Κύπρου, ο οποίος του δώρισε μία εικόνα του Αγίου Βαρνάβα. "
2023-07-28,32280,https://www.primeminister.gr/2023/07/28/32280,Δήλωση του Πρωθυπουργού Κυριάκου Μητσοτάκη κατά την επίσκεψή του στο Υπουργείο Κοινωνικής Συνοχής και Οικογένειας | Ο Πρωθυπουργός της Ελληνικής Δημοκρατίας,"Οραματιστήκαμε, σχεδιάσαμε και τώρα υλοποιούμε το νέο Υπουργείο Κοινωνικής Συνοχής και Οικογένειας, με εξαιρετικά υψηλές προσδοκίες για τις πολιτικές τις οποίες θα εφαρμόσετε. Οπότε θέλω να ευχηθώ εξ αρχής καλή δύναμη στην Υπουργό, στην Υφυπουργό, στους τρεις Γενικούς Γραμματείς. Διότι πράγματι έρχεστε να καλύψετε ένα κενό, συγκεντρώνοντας πολιτικές οι οποίες ήταν κατακερματισμένες σε πολλά διαφορετικά Υπουργεία, οι οποίες όμως αφορούν όλους -και θα έλεγα ιδίως τους πιο αδύναμους συμπολίτες μας- και γι΄ αυτό και θα υποστηρίξουμε με πολύ μεγάλη θέρμη το έργο σας σε μια σειρά από πολιτικές. Δεν αναφερόμαστε μόνο στο ελάχιστο εγγυημένο εισόδημα, το οποίο αυξάνεται κατά 8% και το οποίο αποτελεί μία κατάκτηση που θέλω να θυμίσω ότι για πρώτη φορά σχεδιάστηκε και υλοποιήθηκε από μία προηγούμενη κυβέρνηση της Νέας Δημοκρατίας. Οι πολιτικές συνολικά για το παιδί, ζητήματα τα οποία αφορούν την ένταξη στην κοινωνική και στην οικονομική ζωή των πιο ευάλωτων συμπολιτών μας. Κάναμε μια μεγάλη προσπάθεια την προηγούμενη τετραετία, να βγάλουμε στην επιφάνεια προβλήματα με τα οποία ενδεχομένως άλλες κυβερνήσεις να μην ήθελαν να ασχοληθούν. Για μας δεν υπάρχουν αόρατοι συμπολίτες μας, συμπολίτες μας οι οποίοι δεν αξίζουν της φροντίδας και της προστασίας του κράτους. Είναι μία ευκαιρία να πειραματιστούμε και με πολύ καινοτόμες πολιτικές. Ζητήματα, ας πούμε, τα οποία έχουν να κάνουν με την ενεργό γήρανση, που τόσο σημαντικά είναι σε άλλες ευρωπαϊκές χώρες. Κοινωνίες οι οποίες πια διαβιούν όπως και η δική μας. Θέλουμε οι πιο ηλικιωμένοι συμπολίτες μας να αισθάνονται ότι μπορούν να είναι πραγματικά παραγωγικοί και χρήσιμοι και να έχουν μια καλή ποιότητα ζωής. Και φυσικά τα ζητήματα τα οποία αφορούν οριζόντια την ισότητα. Εκεί δεν βάζουμε νερό στο κρασί μας, δεν κάνουμε εκπτώσεις. Και στα ζητήματα που αφορούν συνολικά τις συμπεριληπτικές μας πολιτικές, έχουμε θέσει τον στόχο της φιλοδοξίας μας πολύ ψηλά. Την εφαρμογή της στρατηγικής μας για τους ΛΟΑΤΚΙ+ συμπολίτες μας. Οπότε, είναι ένα Υπουργείο το οποίο τώρα ξεκινάει, τώρα χτίζεται. Θα το χτίσουμε και θα το οικοδομήσουμε σωστά και είμαι σίγουρος ότι είναι ένα Υπουργείο το οποίο πολύ σύντομα θα έχει να επιδείξει σημαντικό και μετρήσιμο έργο. Οπότε, καλή επιτυχία ευχόμαστε εξ αρχής. Και εδώ, όπως βλέπετε, έχουμε και τους δύο Υπουργούς Επικρατείας, τον Οικονομικό μας Σύμβουλο, με μεγάλη διάθεση για στήριξη του Υπουργείου από το Μέγαρο Μαξίμου. Και η στρατηγική για τα άτομα με αναπηρία είναι μια στρατηγική την οποία θέλω να την τονίσουμε, γιατί είναι μία στρατηγική η οποία ξεκίνησε πάλι την προηγούμενη τετραετία, από τον προκάτοχο του Σταύρου Παπασταύρου. Είναι μία στρατηγική η οποία απαιτεί έναν κεντρικό συντονισμό από το Μέγαρο Μαξίμου. Έχει ήδη αρχίσει και αποδίδει, γνωρίζουν οι συμπολίτες μας με αναπηρία ότι για πρώτη φορά, οριζόντια και σε επίπεδο πολλών διαφορετικών παρεμβάσεων, γίνονται πράγματα για να κάνουμε τη ζωή τους καλύτερη. Αλλά επειδή δυστυχώς ήμασταν πολύ πίσω, έχουμε σημαντικό χαμένο έδαφος ακόμα να καλύψουμε. "
2023-07-27,32267,https://www.primeminister.gr/2023/07/27/32267,"Δήλωση του Πρωθυπουργού Κυριάκου Μητσοτάκη κατά τη συνάντησή του με την ηγεσία του Υπουργείου Παιδείας, Θρησκευμάτων και Αθλητισμού | Ο Πρωθυπουργός της Ελληνικής Δημοκρατίας","Να ευχηθώ, κατ’ αρχάς, καλή επιτυχία στην καινούργια ηγεσία του Υπουργείου Παιδείας Θρησκευμάτων και Αθλητισμού. Να πω κι εγώ συγχαρητήρια στα παιδιά που πέτυχαν τους στόχους τους. Ξέρω ότι δουλέψατε πάρα πολύ σκληρά γι’ αυτή τη στιγμή και πολλά μπράβο σε σας αλλά και στις οικογένειές σας που σας στήριξαν. Και όπως είπες Υπουργέ, για εκείνα τα παιδιά που τελικά δεν κατάφεραν να πετύχουν τους στόχους που είχαν θέσει, η ζωή είναι γεμάτη και άλλες ευκαιρίες και σίγουρα δεν σταματά ποτέ στο επίπεδο της μιας εξέτασης. Θα υπάρχουν πάντα και άλλες δυνατότητες να πετύχετε τους στόχους τους οποίους έχετε θέσει. Πράγματι, το μεταρρυθμιστικό έργο το οποίο έχουμε σχεδιάσει για το Υπουργείο Παιδείας είναι εξαιρετικά πλούσιο. Ξεκινάει από την προσχολική αγωγή, στην οποία θέλουμε να δώσουμε μία πολύ μεγάλη βαρύτητα μεταφέροντας και αρμοδιότητες από άλλα Υπουργεία στο Υπουργείο Παιδείας, ακριβώς επειδή η επιστήμη πια μας λέει πόσο σημαντική είναι η διαμόρφωση των συνάψεων του εγκεφάλου προ της ηλικίας των έξι ετών. Έχουμε πολλή δουλειά να κάνουμε στα σχολεία μας για να εφαρμόσουμε το νομοθετικό πλαίσιο το οποίο έχουμε ψηφίσει, για να τα κάνουμε πιο δημιουργικά, πιο εναρμονισμένα με τη σύγχρονη τεχνολογία, να βάλουμε τους διαδραστικούς πίνακες σε όλα τα σχολεία, με ποιοτικό περιεχόμενο, να ενισχύσουμε και να εφαρμόσουμε τα νέα προγράμματα σπουδών, το πολλαπλό βιβλίο. Πιστεύω ότι η επόμενη τετραετία θα είναι μία τετραετία πραγματικής επανάστασης για τον τρόπο με τον οποίο λειτουργούν τα σχολεία μας. Για τα πανεπιστήμιά μας, η στήριξη στο δημόσιο πανεπιστήμιο είναι δεδομένη προτεραιότητα της κυβέρνησης και τώρα βρισκόμαστε ακριβώς στην περίοδο που εφαρμόζουμε το νομοθετικό πλαίσιο, το νόμο – πλαίσιο που ψηφίστηκε από την προηγούμενη ηγεσία του Υπουργείου Παιδείας, με πανεπιστήμια τα οποία θα είναι ανοιχτά προς τη κοινωνία, προς τον κόσμο των επιχειρήσεων, με εξωστρέφεια, πανεπιστήμια τα οποία θα δίνουν πτυχία με πραγματική αξία. Προτεραιότητες όπως το εσωτερικό «Erasmus», στις οποίες αποδίδω πολύ μεγάλη σημασία, θα ενεργοποιηθούν εντός του επόμενου έτους. Και, βέβαια, σωστά ανέφερε και ο Υπουργός ότι είμαστε πια έτοιμοι να καταθέσουμε μία συγκροτημένη νομοθετική πρωτοβουλία που να δίνει τη δυνατότητα ίδρυσης μη κρατικών πανεπιστημίων και στην πατρίδα μας, με πολύ υψηλές προδιαγραφές όμως -εκεί δεν πρόκειται να κάνουμε καμία απολύτως έκπτωση. Αυτή η ιστορική εκπαιδευτική ανορθογραφία θα διορθωθεί, αλλά με τέτοιο τρόπο που να εξασφαλίσουμε ότι τα νέα πανεπιστήμια που θα ιδρυθούν και θα εγκατασταθούν στη χώρα μας θα πληρούν τις υψηλές προδιαγραφές που η Ελληνική Πολιτεία θα έχει θέσει. Τέλος, θέλω να κάνω μία ξεχωριστή αναφορά σε ένα πεδίο δραστηριότητας του Υπουργείου στο οποίο πιστεύω πάρα πολύ, και αναφέρομαι στην τεχνική και την επαγγελματική εκπαίδευση. Εκεί έχουμε πολλά βήματα μπροστά μας να κάνουμε. Έχει γίνει πολύ σημαντική δουλειά υποδομής την προηγούμενη τετραετία. Είναι πάρα πολύ σημαντικό να πειστούν τα νέα παιδιά, αλλά και οι οικογένειές τους, ότι υπάρχουν πολλοί δρόμοι για την επιτυχία στη ζωή και ότι αυτή δεν περνάει αναγκαστικά μέσα από ένα πτυχίο ενός Ανώτατου Εκπαιδευτικού Ιδρύματος. Η αναβάθμιση της τεχνικής εκπαίδευσης σε όλα τα επίπεδα αποτελεί ένα προσωπικό μου στοίχημα και πιστεύω ότι μπορούμε, πράγματι, ενισχύοντας αυτή τη δημόσια εκπαίδευση σε όλες της τις βαθμίδες, να δώσουμε όχι απλά διαφορετικές επαγγελματικές προοπτικές, αλλά και την αξιοπρέπεια της ενασχόλησης με ένα αντικείμενο το οποίο για λόγους κοινωνικών στερεοτύπων στην πατρίδα μας ενδεχομένως να μην είχε τύχει της αναγνώρισης που θα έπρεπε. Οπότε, πολλή δουλειά στο Υπουργείο Παιδείας και, βέβαια, λαμβάνοντας υπόψη και τον προηγούμενο έντιμο βίο του Υπουργού στο Υπουργείο Ψηφιακής Διακυβέρνησης, οποιαδήποτε καθυστέρηση σε διαδικασίες που έχουν να κάνουν με απλοποίηση και ψηφιακή βελτίωση της πραγματικότητας στο σχολείο θα είναι πραγματικά ασυγχώρητη. Αλλά είμαι σίγουρος ότι αυτό δεν πρόκειται να γίνει και θα δούμε και μια μεγάλη ψηφιακή επανάσταση η οποία θα αφορά το εκπαιδευτικό προσωπικό, αλλά και τους μαθητές και τους γονείς, στον τρόπο με τον οποίο το ίδιο το Υπουργείο διεκπεραιώνει τις δικές του διαδικασίες και επικοινωνεί με τους εκπαιδευτικούς μας, αλλά και με τους γονείς και με τους καθηγητές. Τέλος, να ξαναπώ ένα μεγάλο ευχαριστώ στους εκπαιδευτικούς μας. Τίποτα από αυτά τα οποία κάνουμε δεν μπορεί να γίνει πράξη χωρίς τη δική τους στήριξη. Εμείς θέλουμε να ακολουθήσουμε πολιτικές χειραφέτησης των εκπαιδευτικών μας, των διευθυντών μας, να τους δώσουμε την ελευθερία και τη δυνατότητα να μπορούν να διεκπεραιώνουν την εκπαιδευτική διαδικασία, μέσα στα πλαίσια τα γενικά τα οποία θέτουμε, αλλά χωρίς να περιστείλουμε την ευρηματικότητά τους και τη διάθεσή τους να κάνουν την εμπειρία στην τάξη ολοένα και πιο δημιουργική για τα παιδιά μας. "
2023-07-27,32262,https://www.primeminister.gr/2023/07/27/32262,Δηλώσεις της Προέδρου της Δημοκρατίας Κατερίνας Σακελλαροπούλου και του Πρωθυπουργού Κυριάκου Μητσοτάκη κατά την έναρξη της συνάντησής τους στο Προεδρικό Μέγαρο | Ο Πρωθυπουργός της Ελληνικής Δημοκρατίας,"Κυριάκος Μητσοτάκης: Οι ημέρες, κυρία Πρόεδρε, είναι δύσκολες, και βέβαια πολύ στενάχωρες, καθώς θρηνούμε τέσσερις συμπολίτες μας, τους δύο χειριστές της Πολεμικής Αεροπορίας, οι οποίοι έπεσαν την ώρα του καθήκοντος στον πόλεμο κατά της πυρκαγιάς, και δύο συμπολίτες μας ακόμα, που δυστυχώς δεν πρόλαβαν να απομακρυνθούν από την πύρινη λαίλαπα. Δεν υπάρχει καμία αμφιβολία, το βλέπουμε και σε όλη την Μεσόγειο, ότι η κλιματική κρίση είναι εδώ και μας επηρεάζει όλους πια με τρόπους πιο έντονους κι από αυτούς που ενδεχομένως οι επιστήμονες να μας είχαν προειδοποιήσει. Η κλιματική κρίση μπορεί να είναι μια πραγματικότητα, αλλά δεν μπορεί να αποτελεί άλλοθι, κυρία Πρόεδρε. Οφείλει η χώρα μας να κάνει ακόμη περισσότερα βήματα από αυτά τα οποία ενδεχομένως είχε σχεδιάσει, προκειμένου να είναι έτοιμη να μετριάσει, όσο αυτό είναι εφικτό, τις επιπτώσεις από μια πραγματικότητα την οποία ήδη την αισθανόμαστε όλοι μας, και η οποία μπορεί να έχει δραματικές επιπτώσεις σε πολλούς διαφορετικούς τομείς της οικονομικής και της κοινωνικής μας ζωής. Η κυβέρνηση έχει μια υποχρέωση να αναπροσαρμόσει τον σχεδιασμό της για την αντιμετώπιση των δασικών πυρκαγιών. Έχουν γίνει, σας διαβεβαιώνω, σημαντικά βήματα σ΄ αυτή την κατεύθυνση και στη διάρκεια των πρόσφατων πυρκαγιών, κανείς δεν μπορεί να κατηγορήσει το κράτος ότι ήταν απόν. Υπήρχαν πυροσβέστες, εναέρια μέσα σε όλες τις μεγάλες πυρκαγιές, αλλά είναι βέβαιο ότι πρέπει να γίνουμε καλύτεροι. Να μάθουμε από τους καλύτερους και διαρκώς να βελτιωνόμαστε και στον τομέα αυτό και να μην αρκεστούμε στην πρόοδο την οποία έχουμε πετύχει. Αυτή είναι η υποχρέωση που πρέπει να αναλάβουμε απέναντι στον ελληνικό λαό. Έχουμε πια και αυτοτελές Υπουργείο, αλλά και σημαντικούς χρηματοδοτικούς πόρους οι οποίοι μπορούν να κατευθυνθούν σε αυτή την προσπάθεια. Δεν αναφέρομαι μόνο στην ενίσχυση των μέσων κατάσβεσης, όπου έχουν ήδη δρομολογηθεί οι σχετικές διαγωνιστικές διαδικασίες, οι οποίες βέβαια, πρέπει να εξηγήσουμε στους πολίτες ότι θα πάρουν καιρό, καθώς σήμερα δεν λειτουργούν καν οι γραμμές παραγωγής, που κατασκευάζουν αυτά τα εναέρια μέσα, τα αεροπλάνα και τα ελικόπτερα, αλλά πρέπει να δώσουμε ακόμη μεγαλύτερη έμφαση στις προληπτικές δράσεις, στο τι κάνουμε ουσιαστικά τον χειμώνα στα δάση μας. Έχουν γίνει βήματα ως προς την ένταξη της Δασικής Υπηρεσίας στο Υπουργείο Περιβάλλοντος, αλλά πρέπει να κάνουμε περισσότερα για να μπορέσουμε και πάλι να προστατέψουμε τα δάση μας όχι μόνο το καλοκαίρι, αλλά κυρίως τις εποχές που δεν κινδυνεύουν από τις μεγάλες φωτιές. Αυτή είναι η υποχρέωσή μας και σ΄ αυτή την κατεύθυνση πρέπει να κινηθούμε. Θέλω, με την ευκαιρία αυτή και στη μνήμη αυτών που έχασαν τη ζωή τους στο καθήκον, επιτελώντας μια εξαιρετικά δύσκολη και πάρα πολύ επικίνδυνη αποστολή, να ευχαριστήσω όσες και όσους εξακολουθούν να δίνουν τις μάχες και σήμερα στο μέτωπο των πυρκαγιών, την Πυροσβεστική μας, τις Ένοπλες Δυνάμεις, την Αστυνομία, το Λιμενικό, που τόσο πολύ βοήθησαν ώστε να μπορέσουμε να κάνουμε πολύ μεγάλες εκκενώσεις με τρόπο οργανωμένο, χωρίς σε αυτές τις εκκενώσεις να κινδυνέψει, ειδικά στη Ρόδο που τα πράγματα ήταν πολύ δύσκολα, καμία ανθρώπινη ζωή. Ένα ξεχωριστό ευχαριστώ όμως στους εθελοντές μας, στην κοινωνία των πολιτών -ειδικά στη Ρόδο οι εθελοντές έδειξαν μια εντυπωσιακή αυταπάρνηση. Είναι χρέος του κράτους αυτές τις υγιείς εθελοντικές δυνάμεις της κοινωνίας να τις κινητοποιήσει και να τις οργανώσει με ακόμα πιο αποτελεσματικό τρόπο, έτσι ώστε όλοι μαζί οργανωμένοι, η Πολιτεία και η τοπική αυτοδιοίκηση, αλλά και η κοινωνία των πολιτών, να κάνουμε το καλύτερο δυνατόν απέναντι σε ένα φυσικό φαινόμενο, το οποίο θα μας συνοδεύει για πολλά χρόνια. Κατερίνα Σακελλαροπούλου: Δυστυχώς, κύριε Πρόεδρε, είναι τραγικό που βρισκόμαστε σε αυτή τη νέα πραγματικότητα, είναι μια εξέλιξη της κλιματικής κρίσης η οποία επιτείνεται, που συναντά και τις αδυναμίες μας, συναντά και τις δυσκολίες. Πρέπει όλοι να συνειδητοποιήσουμε ότι χρειάζεται ακόμα καλύτερη οργάνωση, να μην εφησυχάζει κανείς, γιατί δεν μπορεί κανείς μόνος του. Όπως είπατε πολύ σωστά, εκτός από την Πολιτεία, και η τοπική αυτοδιοίκηση έχει ρόλο να παίξει. Και είναι πολύ συγκινητική η πρωτοβουλία στη Ρόδο, πώς κινητοποιήθηκε η τοπική κοινωνία. Γιατί αυτό που έγινε ήταν εντυπωσιακό, το είπε και ο ξένος Τύπος, η εκκένωση 20.000 ανθρώπων. Ευτυχώς όλη η διαδικασία λειτούργησε σωστά, απ’ αυτή την άποψη τουλάχιστον. Είναι τραγικό να χάνονται ανθρώπινες ζωές. Στενοχωριέμαι πάρα πολύ, γιατί φυσικά πάνω απ’ όλα είναι η ανθρώπινη ζωή, και το φυσικό κεφάλαιο στη συνέχεια. Βλέπουμε ζωάκια που χάνονται επίσης -δυστυχώς δεν μπορεί να υπάρχει 112 για τα ζώα- εκεί βέβαια όσο μπορούν βοηθούν οι εθελοντές- είναι οδυνηρό να συμβαίνει αυτό. Έχω μιλήσει με τον Πρόεδρο Mattarella, καθώς και με άλλους Προέδρους από τις χώρες της Μεσογείου, προκειμένου να δώσουμε το μήνυμα ότι δεν εφησυχάζουμε, γιατί ο καθένας μας κάτι μπορεί να προσφέρει από την πλευρά του. Και φυσικά είναι τραγικό που χάσαμε τους συμπολίτες μας, τα δύο παλικάρια της Αεροπορίας και τους δύο πολίτες που δεν πρόλαβαν να απομακρυνθούν, ευχή όλων είναι να περιοριστούν εκεί οι απώλειες. Εύχομαι καλή δύναμη, γιατί συνεχίζεται η προσπάθεια, και είναι πράγματι αξιέπαινος ο αγώνας των πυροσβεστών, καθώς και των εθελοντών πυροσβεστών, όλων όσων αυτή τη στιγμή προσφέρουν -μακάρι το καλύτερο, το συντομότερο δυνατό. Κυριάκος Μητσοτάκης: Και αν μπορώ να προσθέσω κάτι τελευταίο: οι φωτιές μπαίνουν κατά κανόνα από ανθρώπινο χέρι. Αν πρόκειται για αμέλεια, είναι ασυγχώρητη. Και κάνω πάλι μια έκκληση σε όλους τους συμπολίτες μας να τηρούν τους κανόνες της κοινής λογικής, δεν χρειάζεται νομίζω να προσθέσουμε κάτι παραπάνω. Αν, όμως, πρόκειται για δόλο, να γνωρίζουν, κυρία Πρόεδρε, ότι ο πέλεκυς της δικαιοσύνης θα είναι αμείλικτος απέναντι σε αυτούς που πιστεύουν ότι μπορούν να ξεφύγουν θέτοντας σε κίνδυνο ανθρώπινες ζωές και, φυσικά, καταστρέφοντας τον πολύτιμο δασικό μας πλούτο. Κατερίνα Σακελλαροπούλου: Έχετε δίκιο που το λέτε αυτό. Νομίζω ότι είναι πολύ σημαντικό όλοι – και η δικαιοσύνη – να κάνουν σωστά τη δουλειά τους. Όλοι μας. "
2023-07-25,32253,https://www.primeminister.gr/2023/07/25/32253,Δήλωση του Πρωθυπουργού Κυριάκου Μητσοτάκη από το Εθνικό Συντονιστικό Κέντρο Επιχειρήσεων και Διαχείρισης Κρίσεων για την απώλεια των χειριστών του πυροσβεστικού αεροσκάφους CL-215 | Ο Πρωθυπουργός της Ελληνικής Δημοκρατίας,"Οι Έλληνες θρηνούμε, σήμερα, τον τραγικό χαμό των πιλότων μας Χρήστου Μουλά και Περικλή Στεφανίδη στην Εύβοια. Έδωσαν τη ζωή τους, σώζοντας ζωές. Αποδεικνύοντας πόσο ριψοκίνδυνες είναι οι καθημερινές αποστολές τους στην κατάσβεση των πυρκαγιών. Αλλά και πόσο μεγάλη είναι η αυταπάρνηση των μαχητών της πρώτης γραμμής. Η Πολιτεία στέκεται με σεβασμό στο πλευρό των οικογενειών των δύο ηρώων. Είναι δύο παιδιά, δύο αδέλφια όλων μας. Τα λόγια είναι φτωχά για να περιγράψουν το εθνικό πένθος για την απώλειά τους. Σφίγγουμε, λοιπόν, τα δόντια και μετατρέπουμε τη σιωπή μας σε δύναμη. Στη μνήμη τους, συνεχίζουμε τον πόλεμο με τις καταστροφικές δυνάμεις της φύσης. "
2023-07-24,32244,https://www.primeminister.gr/2023/07/24/32244,Δήλωση του Πρωθυπουργού Κυριάκου Μητσοτάκη για την απώλεια της Μαριάννας Β. Βαρδινογιάννη | Ο Πρωθυπουργός της Ελληνικής Δημοκρατίας,"Αποχαιρετούμε με σεβασμό μία μεγάλη Ελληνίδα, που ταύτισε την παρουσία της με την προσφορά στον άνθρωπο και ειδικά στα παιδιά. Γιατί η Μαριάννα Βαρδινογιάννη υπήρξε από τους πρωτοπόρους εκείνους οι οποίοι, στις μέρες μας, μετέτρεψαν την αποκαλούμενη «φιλανθρωπία» σε χειροπιαστό κοινωνικό έργο. Πέρα απ’ την λάμψη του ονόματός της και πέρα από την οικονομική ισχύ της οικογένειάς της. Είχα την τύχη να είμαι φίλος και συνομιλητής της, κυρίως μέσω της γνωριμίας μου με τα παιδιά της. Και μπορώ να βεβαιώσω για την ευαισθησία και την τρυφερότητα με την οποία το μικρό της όνομα επένδυσε το βαρύ επώνυμό της. Είναι ακριβώς αυτή η ευαισθησία που, από την πολυσήμαντη δράση της για την ειρήνη, για το περιβάλλον και τον πολιτισμό, θα ξεχωρίζει πάντα την αγάπη της για τους μικρούς ήρωες. Η «Ελπίδα» θα δίνει πάντα ελπίδα στους ανήλικους μαχητές που μάχονται για τη ζωή. Χάρη σε αυτήν, εκατοντάδες παιδιά έχουν, ήδη, νικήσει τον καρκίνο που τα χτύπησε στο ξεκίνημα της διαδρομής τους. Ενώπολλά άλλα, θα ξαναπιάσουν, σύντομα, το νήμα της συνέχειας στο ταξίδι τους ακολουθώντας στην Ελλάδα τις πιο σύγχρονες και εξελιγμένες θεραπείες. Έχοντας, μάλιστα, δίπλα τους τις οικογένειές τους. Η παρακαταθήκη αυτή νομίζω ότι ξεπερνά κάθε διεθνή διάκριση από τις πολλές που είχε η Μαριάννα. Όπως και κάθε άλλη γνωστή αλλά και άγνωστη συνεισφορά της στα πολλά μέτωπα στα οποία μετείχε με σταθερό τους επίκεντρο τον άνθρωπο. Πρόκειται κυριολεκτικά για ένα έργο ζωής. Γι’ αυτό και θα κρατά πάντα ζωντανή και ενεργή την μνήμη μιας σπουδαίας γυναίκας. Η σκέψη μου, όπως και της Μαρέβας, είναι στον σύζυγο, στα παιδιά και στους δικούς της ανθρώπους. "
2023-07-24,32229,https://www.primeminister.gr/2023/07/24/32229,Ενημερωτικό σημείωμα για τη συνάντηση του Πρωθυπουργού Κυριάκου Μητσοτάκη με τον Πρωθυπουργό της Βουλγαρίας Nikolai Denkov | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης συναντήθηκε το πρωί στο Μέγαρο Μαξίμου με τον Πρωθυπουργό της Βουλγαρίας, Nikolai Denkov. Υποδεχόμενος τον Βούλγαρο ομόλογό του, ο Πρωθυπουργός δήλωσε (σε ανεπίσημη μετάφραση από τα αγγλικά): «Σήμερα είναι η επέτειος της Αποκατάστασης της Δημοκρατίας μας, ελπίζουμε ότι του χρόνου θα γίνει μια μεγάλη γιορτή. Συμπίπτει όμως και με δύσκολες ημέρες λόγων των δασικών πυρκαγιών. Σας ευχαριστώ και πάλι. Ήσασταν πάντα πολύ πρόθυμοι να προσφέρετε τη βοήθειά σας και εκτιμούμε πολύ όλη τη διεθνή βοήθεια που έχει προσφερθεί στην Ελλάδα. Αυτές είναι οι συνέπειες, δυστυχώς, οι πραγματικές συνέπειες της κλιματικής αλλαγής. Έχουμε ακόμη ένα δύσκολο καλοκαίρι μπροστά μας, αλλά θα κάνουμε ό,τι καλύτερο μπορούμε. Και πάλι, πολλές ευχαριστίες σε όλους τους φίλους μας». Ακολουθούν οι δηλώσεις του Πρωθυπουργού Κυριάκου Μητσοτάκη και του Πρωθυπουργού της Βουλγαρίας Nikolai Denkov, κατά την έναρξη των διευρυμένων συναντήσεων των αντιπροσωπειών των δύο χωρών: Κυριάκος Μητσοτάκης: Κύριε Πρωθυπουργέ, είναι χαρά μου που σας καλωσορίζω σήμερα στην Αθήνα. Όπως είπα, είναι μια σημαντική, μια συμβολική ημέρα, καθώς γιορτάζουμε τα 49 χρόνια από την Αποκατάσταση της Δημοκρατίας μας το 1974. Είναι επίσης μια δύσκολη ημέρα λόγω των πυρκαγιών που πλήττουν την Ελλάδα τις τελευταίες ημέρες. Σας ευχαριστούμε και πάλι για τη γενναιόδωρη βοήθειά σας και επίσης ευχαριστούμε όλες τις χώρες που προσφέρθηκαν να μας βοηθήσουν κατά τη διάρκεια αυτών των δύσκολων ημερών. Εκτιμούμε ιδιαίτερα τη στήριξή σας και, ξαναλέω, αποτελεί απόδειξη του εξαιρετικού επιπέδου των διμερών μας σχέσεων. Έχουμε όμως πολλά ζητήματα να συζητήσουμε. Θεωρούμε τη Βουλγαρία στρατηγικό εταίρο της Ελλάδας. Έχουμε πολλά θέματα πάνω στα οποία μπορούμε να συνεργαστούμε και είμαι βέβαιος ότι θα τα συζητήσουμε πολύ πιο λεπτομερώς, ξεκινώντας από την ευρωπαϊκή μας ατζέντα και συνεχίζοντας με τη συνεργασία μας στην ενέργεια, στις υποδομές, στις μεταφορές. Όπως γνωρίζετε, η Βουλγαρία είναι ένας πολύ σημαντικός οικονομικός εταίρος για την Ελλάδα, μια μεγάλη αγορά για τις εξαγωγές μας, ένας σημαντικός προορισμός για ελληνικές άμεσες ξένες επενδύσεις, αλλά και μια χώρα με την οποία νιώθουμε πολύ κοντά σε πολιτιστικό επίπεδο, καθώς υποδεχόμαστε πάντα πολλούς επισκέπτες στην Ελλάδα κατά τη διάρκεια του καλοκαιριού και ελπίζουμε ότι οι αριθμοί θα αυξηθούν περαιτέρω φέτος. Είναι, λοιπόν, χαρά μας να υποδεχόμαστε έναν φίλο της Ελλάδας. Nikolai Denkov: Σας ευχαριστώ, κ. Πρωθυπουργέ, και χαίρομαι πραγματικά που βρίσκομαι εδώ. Αγαπητοί Υπουργοί, έχουμε πολλή δουλειά να κάνουμε, αλλά ευτυχώς η δουλειά μας στηρίζεται σε πολύ καλές βάσεις, διότι οι σχέσεις μας είναι πραγματικά άριστες. Βέβαια, έχουμε τόσα πολλά κοινά συμφέροντα που πιστεύω ότι μέσα στους επόμενους μήνες και στα επόμενα χρόνια μπορούμε να κάνουμε σημαντικά βήματα μπροστά σε όλους τους τομείς που αναφέρατε. Είπατε για τις μεταφορές, τον ενεργειακό τομέα, θα μπορούσα να αναφέρω επίσης τις προσπάθειες για την ασφάλεια στην ανατολική πτέρυγα του ΝΑΤΟ, κάτι που κατέστη σημαντικό, δυστυχώς, τον τελευταίο χρόνο. Και δεν αποτελεί έκπληξη το γεγονός ότι βρισκόμαστε εδώ με μια πολύ ισχυρή ομάδα, διότι σε όλους αυτούς τους τομείς έχουμε συγκεκριμένα έργα, ορισμένα εκ των οποίων έχουν ήδη ξεκινήσει. Αρκετά από αυτά βρίσκονται στο τραπέζι των συζητήσεων και μπορούν να ξεκινήσουν τους επόμενους μήνες. Αυτό λοιπόν που διαπίστωσα όταν μπήκα στο γραφείο είναι ότι, ευτυχώς, με την Ελλάδα, υπάρχει μια πολύ ενεργή, όχι μόνο επαφή, αλλά και πολύ ενεργή συνεργασία σε όλους αυτούς τους τομείς. Όπως είπα, η σχέση μας στηρίζεται σε πολύ καλές βάσεις και μπορούμε να συνεχίσουμε με πολύ γρήγορους ρυθμούς. Είμαι λοιπόν έτοιμος να συζητήσω το κάθε θέμα ξεχωριστά, αλλά αν θέλετε μπορείτε να ξεκινήσετε με τις δικές σας προτεραιότητες και έπειτα να συνεχίσω τη συζήτηση. Κατά τη διάρκεια της συνάντησης των δύο αντιπροσωπειών, συζητήθηκε η προοπτική ενίσχυσης των εμπορικών και οικονομικών σχέσεων. Ανταλλάγησαν ακόμη απόψεις για την συνεργασία στον τομέα της ενέργειας, των μεταφορών και της διασυνδεσιμότητας, καθώς και εγχειρήματα αμοιβαίου ενδιαφέροντος. Συζητήθηκαν ακόμη θέματα ευρωπαϊκής ατζέντας, όπως το Μεταναστευτικό, καθώς και η συμμετοχή της Βουλγαρίας στη φετινή Διεθνή Έκθεση Θεσσαλονίκης ως τιμώμενη χώρα. "
2023-07-22,32224,https://www.primeminister.gr/2023/07/22/32224,Δήλωση του Πρωθυπουργού Κυριάκου Μητσοτάκη κατά την επίσκεψή του στο Υπουργείο Ανάπτυξης | Ο Πρωθυπουργός της Ελληνικής Δημοκρατίας,"Η ανάπτυξη είναι προϋπόθεση συλλογικής ευημερίας αλλά και κοινωνικής συνοχής. Κατά συνέπεια οι πολιτικές οι οποίες δρομολογούνται από το Υπουργείο έχουν ξεχωριστή σημασία στον συνολικό μας σχεδιασμό. Θέλω να σταθώ ιδιαίτερα στην αντιμετώπιση της ακρίβειας, ειδικά της ακρίβειας στα τρόφιμα, η οποία φαίνεται να είναι εξαιρετικά επίμονη. Όπως γνωρίζουν οι συμπολίτες μας, έχουμε ξεδιπλώσει εδώ και καιρό ένα συνολικό σχέδιο για να περιορίσουμε όσο το δυνατόν τις επιπτώσεις από την εισαγόμενη ακρίβεια και πολλές από τις πρωτοβουλίες οι οποίες αναπτύσσονται, εντάσσονται στην αρμοδιότητα του Υπουργείου Ανάπτυξης. Αναφέρομαι συγκεκριμένα στους ελέγχους οι οποίοι γίνονται στην αγορά για τα καθορισμένα περιθώρια κέρδους τα οποία έχουμε νομοθετήσει, αλλά και ελέγχους που αφορούν συνολικά την προστασία του καταναλωτή από πρακτικές οι οποίες δεν μπορούν να γίνουν ανεκτές και δεν θα γίνουν ανεκτές. Αναφέρομαι, για παράδειγμα, σε πρακτικές οι οποίες κάνουν κατάχρηση της πρακτικής των εκπτώσεων, παραπλανώντας ουσιαστικά τους καταναλωτές. Θα υπάρχουν πολύ σύντομα ανακοινώσεις από το Υπουργείο και επιβολές των σχετικών προστίμων, ώστε όλοι να γνωρίζουν ότι το Υπουργείο Ανάπτυξης έχει πια τους μηχανισμούς αλλά και εκείνα τα εργαλεία για να μπορεί να έχει μια πολύ καλύτερη εικόνα του τι γίνεται πραγματικά στην αγορά. Από εκεί και πέρα, προφανώς και η ανάπτυξη την οποία οραματιζόμαστε στηρίζεται σε μεγάλο βαθμό στις επενδύσεις, δημόσιες και ιδιωτικές, και πολλές από τις πρωτοβουλίες οι οποίες δρομολογούνται από το Υπουργείο Ανάπτυξης ακριβώς εκεί κατατείνουν. Θέλουμε να στηρίξουμε την ελληνική μεταποίηση, να στηρίξουμε την ελληνική βιομηχανία, η οποία έχει κάνει σημαντικά βήματα προόδου τα τελευταία χρόνια. Και γι’ αυτό υπάρχουν πολλά διαφορετικά χρηματοδοτικά εργαλεία. Θέλουμε, όπως είπες Υπουργέ, να μετατρέψουμε την Ελλάδα σε έναν διαμετακομιστικό κόμβο και να αξιοποιήσουμε με αυτόν τον τρόπο τη γεωγραφική μας θέση αλλά και τις σημαντικές υποδομές τις οποίες έχουμε στη διάθεσή μας. Θέλουμε να στηρίξουμε την καινοτομία, τη νεοφυή επιχειρηματικότητα, όπου έχουν γίνει θαύματα, θα έλεγα, τα τελευταία χρόνια, με ένα νέο οικοσύστημα το οποίο έχει δείξει μια μεγάλη δυναμική. Αλλά να είμαστε και πιο αποτελεσματικοί στο πώς συνδέουμε τα δημόσια κονδύλια τα οποία διοχετεύουμε στην έρευνα με την πραγματική παραγωγή στην πατρίδα μας. Πολλές, λοιπόν, οι δράσεις, κ. Υπουργέ, κα Υφυπουργέ, κ. Υφυπουργέ, κα και κύριοι Γενικοί, που θα πρέπει να δρομολογήσουμε τα επόμενα χρόνια. Το Υπουργείο Ανάπτυξης είναι ο σύμμαχος της υγιούς επιχειρηματικότητας στη χώρα μας. Και χαιρόμαστε γιατί συνολικά -αν βλέπει κανείς τη μεγάλη εικόνα- βιώνουμε σήμερα μία επενδυτική άνοιξη στην πατρίδα μας που αφορά πολλούς διαφορετικούς τομείς, η οποία είναι και απότοκο του γεγονότος ότι η Ελλάδα μπαίνει πια σε έναν ενάρετο αναπτυξιακό κύκλο. Ακριβώς αυτή την ανάπτυξη θέλουμε να στηρίξουμε με στοχευμένες πολιτικές, οι οποίες όμως -το τονίζω- θα έχουν μετρήσιμο αποτέλεσμα. Και το μετρήσιμο αποτέλεσμα που μας ενδιαφέρει τελικά είναι η βελτίωση των μισθών και η αύξηση των θέσεων απασχόλησης, η μείωση της ανεργίας. Αυτοί είναι οι τελικοί δείκτες οι οποίοι θα κρίνουν και συνολικά την επιτυχία της πολιτικής μας. Καλή δύναμη εύχομαι. "
2023-07-21,32218,https://www.primeminister.gr/2023/07/21/32218,Δήλωση του Πρωθυπουργού Κυριάκου Μητσοτάκη κατά την επίσκεψή του στο Υπουργείο Υποδομών και Μεταφορών | Ο Πρωθυπουργός της Ελληνικής Δημοκρατίας,"Ευχαριστώ κ. Υπουργέ, κα Υφυπουργέ, κ. Υφυπουργέ, για την πολύ ουσιαστική συζήτηση την οποία είχαμε. Πράγματι, το Υπουργείο Υποδομών και Μεταφορών είναι ένα απολύτως κρίσιμο Υπουργείο στον αναπτυξιακό σχεδιασμό της πατρίδας μας, αλλά ένα Υπουργείο το οποίο, όπως είπατε κ. Υπουργέ, προωθεί και ζητήματα κοινωνικής συνοχής, ειδικά στα ζητήματα που αφορούν τις μαζικές μεταφορές -ένα ζήτημα στο οποίο έχουμε συμφωνήσει από κοινού ότι θέλουμε να το προτεραιοποιήσουμε ως προς τις δράσεις τις οποίες δρομολογούμε τους επόμενους μήνες και τα επόμενα χρόνια. Δεν μιλάμε, λοιπόν, μόνο για την υλοποίηση, την ολοκλήρωση σημαντικών έργων υποδομής τα οποία έχουν ήδη δρομολογηθεί, όπως οι εναπομείναντες μεγάλοι οδικοί άξονες: το Πάτρα-Πύργος το οποίο προχωράει με γρήγορους ρυθμούς, τον Ε65 ο οποίος κι αυτός αναμένεται, το νότιο τμήμα του, να έχει ολοκληρωθεί εντός των επόμενων μηνών. Φυσικά ο εμβληματικός Βόρειος Οδικός Άξονας της Κρήτης, όπου η προηγούμενη ηγεσία του Υπουργείου έκανε μία πολύ σημαντική δουλειά προετοιμασίας και τώρα εναπόκειται στη νέα ηγεσία να «τρέξει», ουσιαστικά, το έργο. Αλλά φυσικά και υποδομές που έχουν να κάνουν με τις μαζικές μεταφορές: το Μετρό της Θεσσαλονίκης το οποίο, όπως είπαμε, θα λειτουργήσει εντός του 2024, η νέα Γραμμή 4 του Μετρό της Αθήνας, το μεγαλύτερο δημόσιο έργο το οποίο αυτή τη στιγμή υλοποιείται στη χώρα, ένα μεγάλο ανοιχτό εργοτάξιο στην Αθήνα, το οποίο όμως, όταν ολοκληρωθεί, θα αλλάξει πλήρως τον χάρτη των μεταφορών στην πρωτεύουσα. Όμως θέλω να σταθώ ιδιαίτερα στις άμεσες παρεμβάσεις τις οποίες κάνουμε στα λεωφορεία μας. Εκεί πιστεύουμε ότι μέχρι τις αρχές του επόμενου χρόνου θα έχουμε απτά αποτελέσματα να δείξουμε, με τα πρώτα καινούρια 250 ηλεκτροκίνητα λεωφορεία να παραδίδονται και να δρομολογούνται σε γραμμές της Αθήνας και της Θεσσαλονίκης, σε πρώτη φάση αντικαθιστώντας παλαιότερα λεωφορεία. Νομίζω ότι οι πολίτες αμέσως θα εκτιμήσουν τη διαφορά στην ποιότητα της παρεχόμενης υπηρεσίας. Και, βέβαια, η προώθηση της βιώσιμης κινητικότητας, της ηλεκτροκίνησης, μιας μετακίνησης πιο φιλικής προς το περιβάλλον, είναι μία δράση όπου το Υπουργείο Υποδομών και Μεταφορών, συνεργαζόμενο με το Υπουργείο Περιβάλλοντος και Ενέργειας, μπορούμε να κάνουμε στον τομέα αυτόν πολύ σημαντικά πράγματα. Τέλος, να σταθούμε ιδιαίτερα και στην ασφάλεια των μετακινήσεων. Μεγάλα έργα τα οποία έρχονται από το παρελθόν που αφορούν την ασφάλεια των τρένων μας θα ολοκληρωθούν, όπως είχαμε δεσμευθεί, εντός των επόμενων μηνών, προκειμένου να κλείσει και αυτή η πληγή η οποία τόσο πολύ μας έχει πονέσει. Και, βέβαια, η ανάγκη να επενδύσουμε στον σιδηρόδρομο του μέλλοντος, έχοντας μία αίσθηση της γεωγραφικής ιδιαιτερότητας της χώρας, πάντα με έμφαση στη βασική μας γραμμή: από την Πάτρα στην Αθήνα και από την Αθήνα στη Θεσσαλονίκη και μέχρι τα σύνορα. Όλα αυτά, κ. Υπουργέ, κα και κ. Υφυπουργέ, συνιστούν ένα πολύ ευρύ πεδίο παρεμβάσεων. Να προσθέσω και σε αυτά τα πολύ σημαντικά αρδευτικά έργα τα οποία τόσο μεγάλη σημασία έχουν για τη βιωσιμότητα του πρωτογενούς μας τομέα. Οπότε θα έχουμε πάρα πολλή δουλειά τους επόμενους μήνες και τα επόμενα χρόνια, αλλά έχω απόλυτη εμπιστοσύνη στην ηγεσία του Υπουργείου, ότι αυτό το απολύτως κρίσιμο πεδίο πολιτικής για τη χώρα μας θα το φέρετε εις πέρας όπως ακριβώς το έχουμε σχεδιάσει. "
2023-07-20,32204,https://www.primeminister.gr/2023/07/20/32204,Δήλωση του Πρωθυπουργού Κυριάκου Μητσοτάκη κατά την επίσκεψή του στο Υπουργείο Περιβάλλοντος και Ενέργειας | Ο Πρωθυπουργός της Ελληνικής Δημοκρατίας,"Ευχαριστώ τον Υπουργό, τον Υφυπουργό και την Υφυπουργό για την πολύ ουσιαστική ενημέρωση την οποία είχα σήμερα στο Υπουργείο Περιβάλλοντος και Ενέργειας. Η πράσινη μετάβαση είναι ένα από τα μεγάλα στοιχήματα αυτής της διακυβέρνησης, να χτίσουμε πάνω στην πολύ σημαντική πρόοδο την οποία πετύχαμε την προηγούμενη τετραετία και να προσθέτουμε διαρκώς Ανανεώσιμες Πηγές Ενέργειας στο ενεργειακό μας μείγμα, προσαρμοζόμενοι πάντα και στην πρόοδο της τεχνολογίας, δίνοντας μεγαλύτερη έμφαση σε ζητήματα αποθήκευσης ενέργειας, ανοίγοντας καινούριες αγορές, όπως η αγορά των αιολικών στη θάλασσα. Η χώρα μας μπορεί να γίνει μία πρωταγωνίστρια σε αυτήν την πράσινη μετάβαση, κάτι το οποίο θα έχει όχι μόνο περιβαλλοντικό όφελος, αλλά θα οδηγήσει τελικά και σε χαμηλότερες τιμές ενέργειας για τους καταναλωτές, για τα νοικοκυριά μας, για τις επιχειρήσεις μας, για τους αγρότες μας. Ταυτόχρονα, μέριμνά μας παραμένει η σωστή λειτουργία της αγοράς και η στήριξη των πιο ευάλωτων νοικοκυριών. Οι πολίτες γνωρίζουν ότι η κυβέρνηση αυτή στάθηκε δίπλα τους όλο τον τελευταίο χρόνο και απέκρουσε στην πράξη τις μεγάλες διακυμάνσεις στην τιμή της ηλεκτρικής ενέργειας. Αυτό είναι κάτι το οποίο θέλουμε να εξακολουθούμε να το κάνουμε για το αμέσως επόμενο διάστημα. Θα υπάρχουν γι’ αυτά τα θέματα πολύ συγκεκριμένες εξαγγελίες στην ομιλία μου στη Διεθνή Έκθεση της Θεσσαλονίκης. Ταυτόχρονα, προφανώς, συζητήσαμε για τα θέματα της προσαρμογής στην κλιματική αλλαγή, μία αρμοδιότητα η οποία μοιράζεται μεταξύ του Υπουργείου Περιβάλλοντος και του Υπουργείου Κλιματικής Κρίσης και Πολιτικής Προστασίας. Ένα θέμα το οποίο προφανώς είναι και εξαιρετικά επίκαιρο μετά τις πολύ δυσάρεστες καταστάσεις που αντιμετωπίσαμε με τις μεγάλες πυρκαγιές στην Αττική, την Κορινθία και τη Βοιωτία. Θέλω με την ευκαιρία αυτή να εκφράσω, για ακόμα μία φορά, τις ευχαριστίες μου σε όλα τα στελέχη του κρατικού μηχανισμού, στην Πυροσβεστική, την Αστυνομία, στις Ένοπλες Δυνάμεις, στο προσωπικό των Δήμων, αλλά και στους χιλιάδες εθελοντές μας, για την υπεράνθρωπη προσπάθεια την οποία κατέβαλαν τις τελευταίες μέρες. Βρισκόμαστε αντιμέτωποι, όπως μας είχαν προειδοποιήσει και οι ειδικοί, με δύσκολα φαινόμενα. Έχουμε μπροστά μας έναν ακόμα καύσωνα και την πιθανή, μετά, ενίσχυση των ανέμων. Οπότε απαιτείται απόλυτη εγρήγορση, απόλυτη ετοιμότητα και τις επόμενες μέρες, καθώς τα δύσκολα είναι σαφές ότι ακόμα δεν έχουν περάσει. Θα έχουμε την ευκαιρία σύντομα να κάνουμε και συγκεκριμένες εξαγγελίες ως προς τη δασική μας πολιτική, όπου θέλω να τονίσω ότι τα τελευταία χρόνια έχει γίνει μία σημαντική δουλειά με πιο τολμηρή -θα έλεγα- παρέμβαση, μεταρρύθμιση, τη μεταφορά της αρμοδιότητας των Δασικών Υπηρεσιών στο Υπουργείο Περιβάλλοντος από τις Αποκεντρωμένες Διοικήσεις. Αυτό μας δίνει μια πολύ καλύτερη εποπτεία της δασικής πολιτικής την οποία θέλουμε να ασκήσουμε από εδώ και στο εξής. Είναι όμως απολύτως σαφές ότι όσο σημαντική κι αν είναι η καταστολή μιας πυρκαγιάς, εξίσου -αν όχι περισσότερο σημαντική- είναι και η πολιτική της πρόληψης. Έχουμε κάνει βήματα σε αυτή την κατεύθυνση, πρέπει όμως να κάνουμε πολλά περισσότερα ως προς την ενεργή διαχείριση των δασών μας έτσι ώστε να μπορούμε να απομακρύνουμε όσο το δυνατόν περισσότερη καύσιμη ύλη πριν αυτή, ενδεχομένως, καταστραφεί σε μια μεγάλη δασική πυρκαγιά. Τέλος, για την ειδική μέριμνα που πρέπει να δείξουμε στα περιαστικά δάση της Αττικής -και αναφέρομαι στην Αττική γιατί εδώ κατοικεί το 40% του πληθυσμού της χώρας- έχω δώσει κατευθύνσεις στο Υπουργείο για να υπάρξει μία αναδιάταξη των πόρων που έχουμε διαθέσιμους και για αναδασώσεις αλλά και για προληπτικές παρεμβάσεις, ώστε να υπάρχει ένα κατά προτεραιότητα ακόμα πιο επικαιροποιημένο -θα έλεγα- και ακόμα πιο επίκαιρο σχέδιο προστασίας των περιαστικών δασών της Αττικής, τα οποία τόσο σημαντικά είναι για το μικροκλίμα της πρωτεύουσας. Αυτό είναι μια εθνική μάχη την οποία πρέπει να κερδίσουμε. Δεν θα την κερδίσουμε μόνοι μας, θα χρειαστούμε μεγάλη συμμετοχή και της κοινωνίας των πολιτών, θα χρειαστεί να τολμήσουμε με πιο καινοτόμες λογικές διαχείρισης, πιο τολμηρής θα έλεγα, επιθετικής διαχείρισης των δασών μας, που ενδεχομένως στο παρελθόν να έβρισκαν αντιστάσεις. Τώρα όμως έχει έρθει η ώρα να κάνουμε αυτά τα βήματα. Θα αποτελέσουν αντικείμενο ξεχωριστών παρουσιάσεων και προτάσεων από το Υπουργείο Περιβάλλοντος, που θα πηγαίνει πέρα από τα προφανή τα οποία πρέπει να γίνουν: την αποκατάσταση των καμένων περιοχών, την αποφυγή πλημμυρικών φαινομένων και φυσικά την πολύ γρήγορη αποζημίωση των συμπολιτών μας, οι οποίοι επλήγησαν σε αυτές τις πυρκαγιές. Εξακολουθεί να ισχύει στο ακέραιο η ιεραρχία την οποία η κυβέρνηση έχει θέσει στην αντιμετώπιση κάθε δασικής πυρκαγιάς: πρώτα και πάνω από όλα η προστασία της ανθρώπινης ζωής, αμέσως μετά και η προστασία του ζωικού μας κεφαλαίου, των ζώων μας, η προστασία της περιουσίας, η προστασία των κρίσιμων υποδομών, και προφανώς η προστασία του δασικού μας πλούτου. Για τους συμπολίτες μας, ευτυχώς δεν ήταν τόσοι πολλοί όσοι στην αρχή είχαμε φοβηθεί που έχασαν περιουσίες στη διάρκεια αυτών των πυρκαγιών, να γνωρίζουν ότι έχουμε πια ένα επικαιροποιημένο, πολύ πιο αποτελεσματικό σύστημα κρατικής αρωγής. Η καταγραφή των ζημιών έχει ήδη ξεκινήσει και θα κινηθούμε με πολύ πιο γρήγορους ρυθμούς απ’ ό,τι εκινείτο το κράτος στο παρελθόν, ώστε να μπορούν να ξαναφτιάξουν τα σπίτια τους και να ξαναβάλουν τη ζωή τους σε μία τάξη. "
2023-07-17,32194,https://www.primeminister.gr/2023/07/17/32194,Δήλωση του Πρωθυπουργού Κυριάκου Μητσοτάκη | Ο Πρωθυπουργός της Ελληνικής Δημοκρατίας,"Από τις Βρυξέλλες όπου βρίσκομαι για τη Σύνοδο Κορυφής Ευρωπαϊκής Ένωσης – Λατινικής Αμερικής και Καραϊβικής ενημερώνομαι συνέχεια για την εξέλιξη των μεγάλων πυρκαγιών στην Αττική, τη Βοιωτία και την Κορινθία. Οι επιστήμονες μας είχαν προειδοποιήσει ότι οι μέρες αυτές θα ήταν εξαιρετικά δύσκολες λόγω του καύσωνα και των ισχυρών ανέμων. Ο κρατικός μηχανισμός κάνει το καλύτερο το οποίο μπορεί για να ανταποκριθεί με τη μέγιστη δυνατή ταχύτητα και να περιορίσει αυτές τις μεγάλες πυρκαγιές. Θέλω να ζητήσω από τους συμπολίτες μας να υπακούουν στις οδηγίες της Πολιτικής Προστασίας. Το πρώτο μας μέλημα, πάντα, είναι η προστασία της ανθρώπινης ζωής, ακολουθεί η προστασία της περιουσίας και του φυσικού μας περιβάλλοντος. Γι’ αυτό και είναι πάρα πολύ σημαντικό οι εκκενώσεις οι οποίες διατάσσονται από την Πολιτική Προστασία να υλοποιούνται με τη μέγιστη δυνατή ταχύτητα. Θέλω να διαβεβαιώσω όλους τους συμπολίτες μας οι οποίοι έπαθαν ζημιές από τις πυρκαγιές αυτές ότι ο κρατικός μηχανισμός αμέσως μετά την κατάσβεση των πυρκαγιών θα βρίσκεται σε απόλυτη ετοιμότητα να καταγράψει τις ζημιές, ώστε να μπορέσουν οι συμπολίτες μας αυτοί να αποζημιωθούν με τη μέγιστη δυνατή ταχύτητα. Σήμερα ήταν η πρώτη ουσιαστικά δύσκολη μέρα του φετινού καλοκαιριού. Είναι βέβαιο ότι θα ακολουθήσουν κι άλλες. Φωτιές είχαμε, έχουμε και θα έχουμε, είναι κι αυτό ένα από τα αποτελέσματα της κλιματικής κρίσης την οποία βιώνουμε με ολοένα και μεγαλύτερη ένταση. Το στοίχημά μας είναι πώς θα μπορούμε να τις περιορίσουμε όσο το δυνατόν πιο γρήγορα, έτσι ώστε οι ζημιές που θα υποστούμε να είναι όσο το δυνατόν μικρότερες. "
2023-07-13,32175,https://www.primeminister.gr/2023/07/13/32175,Δήλωση του Πρωθυπουργού Κυριάκου Μητσοτάκη κατά την επίσκεψή του στο Υπουργείο Εσωτερικών | Ο Πρωθυπουργός της Ελληνικής Δημοκρατίας,"Χαίρομαι πολύ κυρία Υπουργέ, κύριε Aναπληρωτά, κυρία και κύριε Υφυπουργέ, που επισκέπτομαι σήμερα ένα Υπουργείο το οποίο μου είναι εξαιρετικά οικείο και θέλω να προσυπογράψω την τοποθέτηση της κυρίας Υπουργού, ότι η μεταρρύθμιση του κράτους αποτελεί έναν κεντρικό στόχο της νέας μας διακυβέρνησης και θα έρθει να χτίσει πάνω στις πολύ σημαντικές πρωτοβουλίες τις οποίες υλοποιήσαμε την προηγούμενη τετραετία. Έχουμε θέσει εξαιρετικά φιλόδοξους στόχους, οι οποίοι πάντα έχουν στο επίκεντρό τους την καλύτερη εξυπηρέτηση του πολίτη από το κράτος. Είτε μιλάμε για το κεντρικό κράτος, είτε μιλάμε για τις αποκεντρωμένες διοικήσεις, είτε μιλάμε για τις Περιφέρειες, είτε μιλάμε για τους Δήμους, στο επίκεντρό μας πάντα είναι ο πολίτης και η παροχή όσο το δυνατόν καλύτερων και πιο ποιοτικών υπηρεσιών από το κράτος σε όλες του τις εκφάνσεις. Αναγνωρίζουμε, βέβαια, ταυτόχρονα ότι πρέπει να αντιμετωπίσουμε δυσλειτουργίες οι οποίες έρχονται από το παρελθόν, κυρίως ως προς την ταχύτητα υλοποίησης αποφάσεων που έχουν να κάνουν με τις προσλήψεις στο κράτος και δουλεύουμε ήδη πολύ συστηματικά σε αυτή την κατεύθυνση. Και βέβαια, έχουμε θέσει ως κεντρική προτεραιότητα την υλοποίηση αυτού που αποκαλούμε νέα πολυεπίπεδη διακυβέρνηση, που δεν είναι τίποτα άλλο από το ξεκαθάρισμα των αρμοδιοτήτων μεταξύ του κράτους στην κεντρική και στην αποκεντρωμένη του μορφή, των Περιφερειών και των Δήμων. Ο Αναπληρωτής Υπουργός ήδη εργάζεται σκληρά σε αυτή την κατεύθυνση. Από εκεί και πέρα, θα δουλέψουμε πολύ για τα ζητήματα που έχουν να κάνουν με το προσωπικό του Δημοσίου, με τους δημόσιους υπαλλήλους μας, οι οποίοι πρέπει να γνωρίζουν ότι αξιολογούνται πρωτίστως για να επιβραβεύσουμε τη δουλειά την οποία κάνουν. Γι’ αυτό και επιμένω πολύ σε καινοτόμες ιδέες τις οποίες έχουμε ήδη αρχίσει να εφαρμόζουμε, όπως τα πριμ παραγωγικότητας και η σύνδεση του μετρήσιμου αποτελέσματος με την αντάμειψη είτε του ίδιου του υπαλλήλου, είτε της ομάδος η οποία πετυχαίνει συγκεκριμένους στόχους που θα τεθούν από την πολιτική ηγεσία. Και βέβαια, να επαναλάβω κι εγώ αυτό το οποίο είπε η κυρία Υπουργός: είναι συμβολικό αλλά και πολύ ουσιαστικό το γεγονός ότι το πρώτο νομοσχέδιο το οποίο καλούμαστε να ψηφίσουμε, ως νέα Βουλή, αφορά την άρση όλων των περιορισμών και τη δυνατότητα των συμπολιτών μας οι οποίοι κατοικούν στο εξωτερικό να συμμετέχουν στις εθνικές εκλογές, σε ευρωεκλογές και εθνικές εκλογές. Όπως γνωρίζετε, για να ψηφιστεί το νομοσχέδιο αυτό βάσει του Συντάγματος χρειάζονται 200 βουλευτές. Πιστεύω ότι θα μπορέσουμε να πετύχουμε αυτή την αυξημένη πλειοψηφία, διότι θα ήταν εξαιρετικά παράξενο κόμματα τα οποία στήριξαν αυτή την πρωτοβουλία όταν πρωτοπαρουσιάστηκε, στην προηγούμενη Βουλή, αυτή τη στιγμή να αλλάξουν τη στάση τους. Δεν πιστεύω ότι τελικά αυτό θα συμβεί και θα έχει μια ιδιαίτερη συμβολική αξία το πρώτο νομοσχέδιο το οποίο θα ψηφίσουμε να αφορά ουσιαστικά την πλήρη πολιτική ενσωμάτωση της ελληνικής ομογένειας στις εκλογικές μας διαδικασίες. Θα έχουμε την ευκαιρία όλα αυτά, βέβαια, να τα συζητήσουμε και στη Βουλή τις επόμενες εβδομάδες, αλλά παραμένω αισιόδοξος ότι μπορούμε να πετύχουμε τον στόχο των 200 βουλευτών, ώστε αυτή η παρέμβαση να ισχύσει ουσιαστικά από τις ευρωεκλογές οι οποίες θα διεξαχθούν στις αρχές του επόμενου καλοκαιριού. Να ευχηθώ καλή δύναμη στην ομάδα του Υπουργείου. Να τονίσω ξεχωριστά τη μεγάλη σημασία την οποία αποδίδουμε στα θέματα της Μακεδονίας και της Θράκης, γι’ αυτό και διατηρούμε -θα έλεγα- και ενισχυμένο το Υφυπουργείο αυτό, με συγκεκριμένες αρμοδιότητες που αφορούν και την παρακολούθηση των αναπτυξιακών σχεδίων των τριών Περιφερειών που εμπίπτουν στην αρμοδιότητα του Υπουργείου. Από εκεί και πέρα, θα είμαστε σε τακτική επικοινωνία για να μπορούμε να παρακολουθούμε την εξέλιξη αυτού του πολύ σημαντικού έργου. Θυμίζω ότι τον Σεπτέμβριο θα κάνουμε την παρουσίαση του ετήσιου προγραμματισμού προσλήψεων. Επαναλαμβάνω ότι οι προσλήψεις όλες περνάνε μέσα από αυτό τον κεντρικό προγραμματισμό, ο οποίος εκ των πραγμάτων μας υποχρεώνει μερικές φορές να γινόμαστε και λίγο δυσάρεστοι, διότι πρέπει να κάνουμε κεντρικές πολιτικές προτεραιότητες. Όμως οι βασικές μας δεσμεύσεις, με πρώτη και σημαντικότερη την πρόσληψη 10.000 νέων εργαζόμενων στον τομέα της υγείας, ισχύει στο ακέραιο και θα αρχίσει να υλοποιείται άμεσα. "
2023-07-11,32148,https://www.primeminister.gr/2023/07/11/32148,Δήλωση του Πρωθυπουργού Κυριάκου Μητσοτάκη κατά την άφιξή του στη Σύνοδο Κορυφής του ΝΑΤΟ στο Βίλνιους | Ο Πρωθυπουργός της Ελληνικής Δημοκρατίας,"Συναντιόμαστε εδώ, στο Βίλνιους, καθόσον ακόμα, λίγες εκατοντάδες χιλιόμετρα πιο πέρα μαίνεται η Ρωσική εισβολή στην Ουκρανία. Κατά συνέπεια, η επανεπιβεβαίωση στις βασικές αρχές και αξίες της Συμμαχίας είναι σήμερα περισσότερο απαραίτητη παρά ποτέ και θέλω να χαιρετίσω την επί της αρχής απόφαση της Τουρκίας και του Προέδρου Erdoğan να δεχθεί στους κόλπους της Συμμαχίας τη Σουηδία. Και εύχομαι πολύ σύντομα και επίσημα η φίλη Σουηδία να αποτελέσει το 32ο μέλος της Συμμαχίας μας. Θα έχω, όπως γνωρίζετε, επίσης την ευκαιρία να συναντηθώ αύριο κατ’ ιδίαν με τον Πρόεδρο Erdoğan, στην πρώτη συνάντησή μας μετά τη διπλή εκλογική μας επικράτηση. Πιστεύω ότι και οι δύο, με μία ισχυρή λαϊκή εντολή, μπορούμε να κάνουμε ένα πρώτο βήμα επανεκκίνησης των σχέσεων Ελλάδος και Τουρκίας. Όπως έχω πει πολλές φορές, δεν είμαστε καταδικασμένοι να ζούμε με την Τουρκία σε ένα διαρκές κλίμα έντασης. Έχουμε προφανώς σημαντικές διαφορές. Μπορούμε όμως να συμφωνήσουμε ότι, με γνώμονα τις σχέσεις καλής γειτονίας αλλά και τον σεβασμό μας στο Διεθνές Δίκαιο, θα χαράξουμε έναν οδικό χάρτη ώστε να μπορέσουμε να επιλύσουμε τη σημαντικότερη γεωπολιτική μας διαφορά, που δεν είναι άλλη από την οριοθέτηση των θαλάσσιων ζωνών, δηλαδή ΑΟΖ και υφαλοκρηπίδος, στο Αιγαίο και στην Ανατολική Μεσόγειο. Έχει διαμορφωθεί ένα θετικό κλίμα τους τελευταίους μήνες στις σχέσεις μεταξύ των δύο χωρών μας και ευελπιστώ και προσβλέπω ότι μπορούμε να οικοδομήσουμε πάνω σε αυτό το θετικό κλίμα και να κάνουμε κάποια σημαντικά βήματα προόδου. Βήματα προόδου τα οποία θα είναι προφανώς προς όφελος και των δύο λαών μας. "
2023-07-10,32141,https://www.primeminister.gr/2023/07/10/32141,Δηλώσεις του Πρωθυπουργού Κυριάκου Μητσοτάκη μετά τη συνάντησή του με τον Πρωθυπουργό της Λετονίας Krišjānis Kariņš | Ο Πρωθυπουργός της Ελληνικής Δημοκρατίας,"Σε ευχαριστώ, Krišjānis, γι’ αυτή την πολύ θερμή υποδοχή. Πράγματι, είναι μεγάλη μου χαρά που επισκέπτομαι τη Λετονία σε ένα ταξίδι, το οποίο, όπως γνωρίζετε, σχεδιάζαμε εδώ και αρκετό καιρό. Σε ευχαριστώ επίσης για τα καλά σου λόγια. Πράγματι, καταφέραμε να κερδίσουμε μια δεύτερη θητεία εστιάζοντας σε πολιτικές που πραγματικά αλλάζουν τις ζωές των ανθρώπων. Αποδείξαμε ότι αυτές οι πραγματικά προοδευτικές κεντρώες πολιτικές μπορούν να έχουν απήχηση στους ψηφοφόρους μας και να κερδίσουν τη μάχη με τις κενές υποσχέσεις του λαϊκισμού. Πιστεύω ότι υπάρχει επίσης ένα ευρύτερο μήνυμα που προκύπτει από την πρόσφατη εκλογική μας νίκη στην Ελλάδα. Πέρυσι, γιορτάσαμε τα εκατό χρόνια των διπλωματικών μας σχέσεων και νομίζω ότι υπάρχουν εξαιρετικές προοπτικές να αναπτύξουμε και να δώσουμε νέα ώθηση στις σχέσεις αυτές. Μπορεί να βρισκόμαστε σε διαφορετικά άκρα της ηπείρου μας, υπάρχει σημαντική γεωγραφική απόσταση μεταξύ των δύο χωρών μας, αλλά θεωρώ ότι αντιμετωπίζουμε, κατά μία έννοια, εξαιρετικά όμοιες γεωπολιτικές αλλά και οικονομικές προκλήσεις. Θα ήθελα, κατ’ αρχάς, να τονίσω το γεγονός ότι τα τελευταία τέσσερα χρόνια είχαμε ένα εξαιρετικό επίπεδο επικοινωνίας και κατανόησης στο Ευρωπαϊκό Συμβούλιο, όπου συζητήσαμε κρίσιμα ζητήματα που είναι σημαντικά για το κοινό ευρωπαϊκό μας μέλλον. Πιστεύω ότι είχαμε την ίδια οπτική σε θέματα όπως η ενεργειακή κρίση, όπου αγωνιστήκαμε σκληρά γι’ αυτό που τελικά αποφάσισε να κάνει η Ευρώπη, δηλαδή να επιβάλει πλαφόν στην τιμή του φυσικού αερίου. Αλλά μοιραζόμαστε επίσης με πάθος αυτή την ανάγκη να προχωρήσει η Ευρωπαϊκή Ένωση προς την πράσινη και ψηφιακή μετάβαση με πολύ γρήγορους ρυθμούς. Αλλά, φυσικά, δεν υπάρχει ευημερία χωρίς ασφάλεια και ελευθερία, γι’ αυτό και συζητήσαμε για τη ρωσική εισβολή στην Ουκρανία. Συμφωνούμε ότι πρέπει να συνεχίσουμε να στηρίζουμε την Ουκρανία για όσο χρειαστεί, με όποια μέσα μπορούμε να διαθέσουμε στον ουκρανικό λαό, προκειμένου να μπορέσει να υπερισχύσει σε αυτή τη σύγκρουση. Και, βέβαια, τα θέματα αυτά θα συζητηθούν και στην επικείμενη Σύνοδο Κορυφής του ΝΑΤΟ στο Βίλνιους. Αναφορικά με το ΝΑΤΟ, ελπίζουμε και οι δύο σε μια ταχεία ένταξη της Σουηδίας στη Συμμαχία και, βέβαια, στην υιοθέτηση της νέας στάσης που θα ενισχύσει σημαντικά τον Οργανισμό, κάτι που είναι επίσης καίριας σημασίας για τη Λετονία, αλλά και για όλους τους φίλους μας στη Βαλτική. Αναφέρατε την ανάγκη να δαπανηθούν περισσότερα για την άμυνα. Θεωρώ ότι αυτή είναι μια αντίληψη που συμμερίζονται όλο και περισσότεροι Ευρωπαίοι εταίροι μας στο ΝΑΤΟ. Για τον λόγο αυτό πιστεύω ότι είναι επίσης σημαντικό να ασχοληθούμε ξανά με το ζήτημα του πώς αντιμετωπίζουμε τις αμυντικές δαπάνες στο πλαίσιο της διαπραγμάτευσης για το νέο Σύμφωνο Σταθερότητας και Ανάπτυξης. Θεωρώ ότι οι αμυντικές δαπάνες διαφέρουν ποιοτικά από κάθε άλλο είδος δαπάνης, διότι πρόκειται για τον έναν τύπο δαπάνης που μας επιτρέπει να παραμένουμε ελεύθεροι και να ευημερούμε ως ελεύθερες κοινωνίες. Και καθώς όλοι θα διαθέτουμε περισσότερα χρήματα για την άμυνα, η ευρωπαϊκή διάσταση της αμυντικής συνεργασίας, και εντός της «ομπρέλας» του NATO, γίνεται κατά τη γνώμη μου όλο και σημαντικότερη. Αγαπητέ Krišjānis, αναφέρθηκες στις προκλήσεις του μεταναστευτικού. Οι δύο χώρες μας βρίσκονται στα εξωτερικά σύνορα της Ένωσης. Αντιμετωπίζουμε διαφορετικές προκλήσεις, όμως συμφωνούμε, πιστεύω, ότι χωρίς την αποτελεσματική προστασία των εξωτερικών συνόρων μας δεν μπορούμε, ως Ευρωπαϊκή Ένωση, να έχουμε μία ολοκληρωμένη πολιτική για τη μετανάστευση. Ούτε μπορούμε να ελπίζουμε στη διατήρηση των ελεύθερων μετακινήσεων εντός της ζώνης Σένγκεν εάν δεν προστατεύσουμε αποτελεσματικά τα εξωτερικά μας σύνορα και ουσιαστικά πάρουμε τις τύχες μας στα χέρια μας, αντί να «εκχωρούμε» αυτό το έργο στους διακινητές και σε αυτούς που συστηματικά εκμεταλλεύονται την ανθρώπινη δυστυχία, αφήνοντας απεγνωσμένους ανθρώπους να σαλπάρουν σε ένα πολύ επικίνδυνο ταξίδι ώστε να φτάσουν στην Ευρωπαϊκή Ένωση. Είμαστε ευχαριστημένοι με το γεγονός ότι έχουμε σημειώσει πρόοδο όσον αφορά το νέο Σύμφωνο για τη Μετανάστευση και το Άσυλο. Χαίρομαι που τουλάχιστον σε επίπεδο Συμβουλίου υπάρχει κοινή αντίληψη όσον αφορά τη σημασία της εξωτερικής διάστασης της μετανάστευσης. Βέβαια, δεν είναι η μόνη λύση στο πρόβλημα, διότι πρέπει να εργαστούμε σκληρά και για το ίδιο το Σύμφωνο. Αλλά αν δεν λύσουμε αυτό το πρόβλημα, δεν θα μπορέσουμε ποτέ να καταλήξουμε σε μια συνολική ευρωπαϊκή λύση για ένα ζήτημα που κατά τη γνώμη μας είναι κατά βάση ευρωπαϊκό. Είναι πολύ άδικο για χώρες όπως η Ελλάδα, που βρίσκονται στα εξωτερικά σύνορα ενός πολύ επικίνδυνου περάσματος -και αναφέρομαι στη θαλάσσια οδό της Μεσογείου-, πρώτον, να επιβαρύνονται με το καθήκον της διαχείρισης αυτού του προβλήματος ή να κατηγορούνται ότι δεν σώζουν ανθρώπους στη θάλασσα, όταν το Λιμενικό μας καθημερινά αυτό κάνει. Η ευθύνη θα πρέπει να αποδίδεται ξεκάθαρα στους διακινητές και σε όσους τους διευκολύνουν. Αυτοί είναι τελικά υπεύθυνοι για την όποια τραγωδία συμβαίνει στη Μεσόγειο. Έχουμε εφαρμόσει μια αυστηρή αλλά δίκαιη μεταναστευτική πολιτική και πιστεύω πως έχουμε αποδείξει ότι όσο λιγότερα σκάφη βρίσκονται στη θάλασσα, τόσο μικρότερος είναι ο κίνδυνος άνθρωποι να χάσουν τη ζωή τους στη θάλασσα. Ουσιαστικά έχουμε τσακίσει το «επιχειρηματικό» μοντέλο των διακινητών στη διαδρομή της Ανατολικής Μεσογείου και νομίζω ότι αυτό πρέπει να κάνουμε σε όλη τη Μεσόγειο. Επιτρέψτε μου να σας ευχαριστήσω και πάλι για τη θερμή φιλοξενία και για το γεγονός ότι έχουμε ενισχύσει σημαντικά τις διμερείς μας σχέσεις. Πιστεύω ότι έχουμε πολύ καλύτερη κατανόηση τώρα όσον αφορά τις γεωπολιτικές σας ανησυχίες. Και εσείς έχετε πολύ καλύτερη κατανόηση των γεωπολιτικών ζητημάτων στο δικό μας μέρος του κόσμου. Στο τέλος της ημέρας, αυτός είναι ο σκοπός της Ευρωπαϊκής Ένωσης και του ΝΑΤΟ, η αλληλοκατανόηση και η αλληλοϋποστήριξη όταν υπάρχει ανάγκη. Σας ευχαριστώ λοιπόν και πάλι την υποδοχή. Και θα ειδωθούμε και πάλι αύριο στο Βίλνιους. Ο Πρωθυπουργός στη συνέχεια μετέβη στο κοινοβούλιο της Λετονίας, όπου είχε συνάντηση με τον Πρόεδρο της Βουλής Edvards Smiltēns, ενώ αμέσως μετά επισκέφτηκε το Strategic Communications Centre of Excellence του ΝΑΤΟ. "
2023-07-08,32127,https://www.primeminister.gr/2023/07/08/32127,Ενημερωτικό σημείωμα για την επίσκεψη του Πρωθυπουργού Κυριάκου Μητσοτάκη στο υπό ανακατασκευή κτίριο του «Μινιόν» | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης επισκέφθηκε το πρωί το κτίριο όπου στεγαζόταν παλαιότερα το «Μινιόν», στο κέντρο της Αθήνας, το οποίο ανακατασκευάζεται ώστε να μετατραπεί σε «πράσινο» συγκρότημα που θα φιλοξενεί γραφεία, εμπορικά καταστήματα και διαμερίσματα. Ο Πρωθυπουργός ενημερώθηκε για την πορεία των εργασιών και είχε την ευκαιρία να συνομιλήσει με εργαζόμενους. Στο τέλος της επίσκεψής του ο Κυριάκος Μητσοτάκης έκανε την ακόλουθη δήλωση: «Το ιστορικό “Μινιόν” είναι ταυτισμένο με την ακμή αλλά και με την παρακμή του ιστορικού κέντρου της Αθήνας. Χαίρομαι, πράγματι, που μέσα και από αυτή την σημαντική επένδυση πιστοποιείται το πολύ μεγάλο επενδυτικό ενδιαφέρον για την αναβίωση μιας περιοχής η οποία εδώ και πολλά χρόνια είχε εγκαταλειφθεί στις τύχες της -προσωπικά το γνωρίζω καλά, διότι για αρκετό καιρό το πολιτικό μου γραφείο ήταν εδώ, στη γωνία Πατησίων και Χαλκοκονδύλη. Η περιοχή αλλάζει, όμως, όπως αλλάζει και ολόκληρη η Ελλάδα. Μια χώρα η οποία, πια, είναι ελκυστικός προορισμός για επενδύσεις και φυσικά το κέντρο της Αθήνας προσφέρει, ακριβώς, αυτές τις σημαντικές ευκαιρίες. Εγώ να σταθώ στο γεγονός ότι αυτή η επένδυση -πέρα από τη μεγάλη σημειολογία της: μετά από δεκαετίες αυτό το ιστορικό κτίριο θα ξαναποκτήσει ζωή- να σταθώ στο γεγονός ότι μιλάμε για μια μεικτή χρήση. Άρα δεν μιλάμε μόνο για ένα ξενοδοχείο. Μιλάμε για χώρους για καταστήματα, για χώρους γραφείων αλλά και για κατοικία, κάτι το οποίο δίνει ζωή 24 ώρες το 24ωρο σε μια περιοχή της Αθήνας που το βράδυ είχε -και σε έναν βαθμό έχει ακόμα- τις δυσκολίες της. Και βέβαια στο γεγονός ότι όλες οι επενδύσεις οι οποίες γίνονται σήμερα που αφορούν τον κατασκευαστικό κλάδο είναι επενδύσεις οι οποίες γίνονται με τα υψηλότερα περιβαλλοντικά standards, και ως προς την απομάκρυνση του αμιάντου αλλά και ως προς το ενεργειακό αποτύπωμα, την ενεργειακή κατανάλωση αυτού του κτιρίου. Επίσης, το γεγονός ότι και αυτό το σημαντικό, δύσκολο και περίπλοκο έργο γίνεται από ελληνική εταιρεία development, από ελληνική κατασκευαστική εταιρεία, με Έλληνες αρχιτέκτονες, καταδεικνύει ότι και στον τομέα αυτόν είμαστε στην πρώτη γραμμή της παγκόσμιας πρωτοπορίας, συνεισφέροντας με αυτόν τον τρόπο στην σημαντική αστική αναγέννηση του κέντρου της Αθήνας. Μια προσπάθεια η οποία έχει την συνολική στήριξη της κυβέρνησης, σε συνεργασία πάντα με τον Δήμο, με την Τοπική Αυτοδιοίκηση. Αυτό το οποίο γίνεται στο κέντρο της Αθήνας σήμερα, παρά τις όποιες προσωρινές δυσκολίες, είναι πράγματι πολύ εντυπωσιακό. Πιστεύω ότι τα καλύτερα είναι ακόμα μπροστά μας, δεν τα έχουμε δει». Στη συνέχεια ο Κυριάκος Μητσοτάκης περπάτησε στην περιοχή της Ομόνοιας, όπου συνομίλησε με καταστηματάρχες. "
2023-07-07,32123,https://www.primeminister.gr/2023/07/07/32123,Δήλωση του Πρωθυπουργού Κυριάκου Μητσοτάκη κατά την επίσκεψή του στο Υπουργείο Κλιματικής Κρίσης και Πολιτικής Προστασίας | Ο Πρωθυπουργός της Ελληνικής Δημοκρατίας,"Δημιουργήσαμε το νέο Υπουργείο Κλιματικής Κρίσης και Πολιτικής Προστασίας ως μία απάντηση σε ένα αίτημα των καιρών. Και χαίρομαι διότι το Υπουργείο αυτό, πια, πατάει καλά στα πόδια του. Είχαμε την ευκαιρία, σήμερα, να συζητήσουμε και τον μεσομακροπρόθεσμο σχεδιασμό σχετικά με τις πολύ σημαντικές επενδύσεις οι οποίες γίνονται στον τομέα της Πολιτικής Προστασίας, με πλήρη αξιοποίηση πόρων από το ΕΣΠΑ και από το Ταμείο Ανάκαμψης. Θα συντελεστεί πραγματικά μια κοσμογονία ως προς τα μέσα τα οποία θα έχουμε στη διάθεσή μας, για την αντιμετώπιση όλων των κρίσεων που η κλιματική αλλαγή προκαλεί, με σημαντικότερες, βέβαια, τις δασικές πυρκαγιές. Μέσα στα επόμενα χρόνια θα προμηθευτούμε καινούργια αεροσκάφη, καινούργια ελικόπτερα, πολλά καινούργια μέσα για το Πυροσβεστικό Σώμα. Και αυτή είναι μία αναγκαία επένδυση η οποία επιβάλλεται να κάνουμε, καθώς πρώτο μας μέλημα είναι πάντα η προστασία της ανθρώπινης ζωής, της ανθρώπινης περιουσίας, αλλά φυσικά και του φυσικού μας περιβάλλοντος. Μέχρι τότε, βέβαια, έχουμε προχωρήσει και έχουμε υλοποιήσει έναν πολύ μεθοδικό σχεδιασμό για την αντιπυρική περίοδο την οποία ήδη διανύουμε, με περισσότερα εναέρια μέσα, με περισσότερες δράσεις πρόληψης. Να σταθώ ιδιαίτερα σε αυτό και να ζητήσω, έστω και τώρα, την απαραίτητη συνεργασία όλων των Δήμων, οι οποίοι γνωρίζουν πολύ καλά τις υποχρεώσεις που έχουν αναλάβει στα πλαίσια του συντονισμού ο οποίος έχει δρομολογηθεί υπό την επίβλεψη του Υπουργείου. Χαίρομαι ιδιαίτερα διότι υπάρχει πια περισσότερος και καλύτερος συντονισμός. Να ευχαριστήσω από καρδιάς, όχι μόνο τις γυναίκες και τους άντρες του Πυροσβεστικού Σώματος, που βρίσκονται πάντα στην πρώτη γραμμή, αλλά και τα στελέχη των Ενόπλων Δυνάμεων, της Τοπικής Αυτοδιοίκησης, αλλά κυρίως τους εθελοντές μας, οι οποίοι έχουν διπλασιαστεί σε σχέση με το πόσοι ήταν πριν από τρία χρόνια. Συμμετέχουν κι αυτοί πολύ ενεργά σε αυτή τη μεγάλη συλλογική προσπάθεια να αντιμετωπίσουμε όσο το δυνατόν καλύτερα ένα φαινόμενο το οποίο ξέρουμε ότι θα είναι μαζί μας. Έχει δίκιο ο Υπουργός να λέει ότι θα έχουμε πυρκαγιές κάθε καλοκαίρι. Το «κλειδί» πάντα είναι η έγκαιρη και η γρήγορη παρέμβαση και σε αυτόν τον τομέα θα εξακολουθούμε να δουλεύουμε πολύ σκληρά για να γινόμαστε κάθε χρόνο και καλύτεροι. Να ζητήσω και εγώ για ακόμα μια φορά, καθώς είμαστε ήδη 7 Ιουλίου -μέχρι στιγμής μας έχει βοηθήσει και ο καιρός και τα πράγματα έχουν πάει καλά, αλλά τώρα ξέρουμε ότι οι δύο επόμενοι μήνες είναι δύσκολοι-, απόλυτη εγρήγορση όλων έτσι ώστε το φετινό καλοκαίρι να περάσει όσο το δυνατόν πιο ανώδυνα. Ο κρατικός μηχανισμός θα είναι πάντα στις επάλξεις. Έχουμε πια μια κουλτούρα εκκενώσεων, η οποία αποτελεί μια μεγάλη κατάκτηση για τη χώρα. Να επαναλάβω το αυτονόητο: ότι όταν στέλνεται ένα μήνυμα «112» είναι για το καλό των πολιτών, πάντα, και το πρώτο μας μέλημα είναι η δική τους προστασία, οπότε οι πολίτες πρέπει να συμμορφώνονται με τις οδηγίες του Υπουργείου και της Πολιτικής Προστασίας. Εύχομαι και ελπίζω ότι όλα θα πάνε καλά. Εμείς πάντως -όπως και πέρυσι- θα κάνουμε το καλύτερο δυνατό και βέβαια θα συνεχίσουμε να χτίζουμε τα θεμέλια αυτού του Υπουργείου ακόμα πιο γερά. Εκτός από το κομμάτι της παρέμβασης, πια και το κομμάτι της κρατικής αρωγής έχει δείξει σημαντικά δείγματα γραφής και αποκτά πια μια ενιαία στέγη και έναν πολιτικό προϊστάμενο. Και οι πολίτες γνωρίζουν πολύ καλά ότι και κατά την διάρκεια της προηγούμενης θητείας μας, όποτε προέκυψαν μεγάλα ζητήματα τα οποία έχουν να κάνουν με κλιματικές κρίσεις -φωτιές, πλημμύρες στην Εύβοια, στον «Ιανό»-, η πολιτεία ανταποκρίθηκε με πολύ μεγαλύτερη ταχύτητα από ό,τι στο παρελθόν. Αυτό δεν σημαίνει, όμως, ότι δεν μπορούμε να γίνουμε ακόμα καλύτεροι. Ευχαριστώ πολύ. "
2023-07-04,32103,https://www.primeminister.gr/2023/07/04/32103,Δήλωση του Πρωθυπουργού Κυριάκου Μητσοτάκη κατά την επίσκεψή του στο Υπουργείο Υγείας | Ο Πρωθυπουργός της Ελληνικής Δημοκρατίας,"Είχαμε μια πολύ παραγωγική πρώτη σύσκεψη με τη νέα ηγεσία του Υπουργείου Υγείας. Να ευχηθώ και εδώ, σε έναν χώρο ο οποίος και εμένα μου είναι -πρέπει να σας πω- αρκετά οικείος, καλή δύναμη και καλή επιτυχία. Έχουμε αναλάβει όλοι μαζί ένα μεγάλο εθνικό στοίχημα: η χώρα να αποκτήσει ένα Εθνικό Σύστημα Υγείας αντάξιο των προσδοκιών των Ελλήνων πολιτών. Έχουμε έναν εξαιρετικά αναλυτικό και λεπτομερή προγραμματισμό για τις παρεμβάσεις που θέλουμε να κάνουμε, οι οποίες έχουν περιγραφεί και στο προεκλογικό μας πρόγραμμα. Δεν αναφέρομαι μόνο στην ανάγκη να προσθέσουμε τακτικές προσλήψεις στο δυναμικό του Εθνικού Συστήματος Υγείας, αλλά και να αναμορφώσουμε ριζικά υποδομές υγείας. Συζητήσαμε για την ταχύτητα με την οποία υλοποιούνται, ήδη, δράσεις του Ταμείου Ανάκαμψης σχετικά με τα νέα τμήματα επειγόντων περιστατικών -και τα νέα κέντρα υγείας- τα οποία θα αρχίσουν σύντομα να παραδίδονται στα νοσοκομεία και να μπορούν πραγματικά οι πολίτες να βλέπουν ότι υπάρχει μια διαφορά στην καθημερινότητά τους. Όμως συζητήσαμε και την αντιμετώπιση κατεπειγόντων θεμάτων, όπως το ζήτημα της λειτουργίας του ΕΚΑΒ, όπου πήραμε την απόφαση από κοινού, αποδέχτηκα την εισήγηση του Υπουργείου Υγείας να προχωρήσουμε άμεσα -και σήμερα κατά πάσα πιθανότητα- στην έκδοση μιας Πράξης Νομοθετικού Περιεχομένου, όπως είχαμε δεσμευτεί, η οποία θέτει στη δυνατότητα του Υπουργείου Υγείας, μέσω του ΕΚΑΒ, την αξιοποίηση στελεχιακού δυναμικού της Πυροσβεστικής και των Ενόπλων Δυνάμεων. Έτσι ώστε άμεσα, εντός του καλοκαιριού, να καλύψουμε ανάγκες στελέχωσης των ασθενοφόρων μας, ώστε να μην επαναληφθούν τραγικά περιστατικά, όπως αυτά τα οποία βιώσαμε τους τελευταίους μήνες. Προφανώς αυτό δεν είναι υποκατάστατο για τη μόνιμη παρέμβαση την οποία πρέπει να κάνουμε στο ΕΚΑΒ, για την οποία έχει δεσμευτεί η κυβέρνηση. Συζητήσαμε ορισμένες εξαιρετικά ενδιαφέρουσες ιδέες τις οποίες κατέθεσε το Υπουργείο, που θα μπορούμε, πιστεύω, πολύ σύντομα να τις υλοποιήσουμε και οι πολίτες εντός των επόμενων μηνών και όχι των επομένων ετών να δουν ήδη μία σημαντική διαφορά στην ταχύτητα, αλλά και στην ποιότητα, απόκρισης των υπηρεσιών οι οποίες έχουν να κάνουν με την άμεση βοήθεια. Συζητήσαμε προφανώς και θέματα που αφορούν την πρωτοβάθμια υγεία, την πρόληψη, την ψυχική υγεία, η οποία για εμάς αποτελεί μία κεντρική προτεραιότητα, εξ ου και παραμένει ως διακριτό χαρτοφυλάκιο στο Υπουργείο Υγείας. Θα έχουμε την ευκαιρία, στις προγραμματικές δηλώσεις, ο Υπουργός και η ηγεσία του Υπουργείου να τοποθετηθούν πολύ πιο αναλυτικά. Θέλω να επαναλάβω μόνο ότι και εγώ προσωπικά, όπως έχουμε συζητήσει, θα παρακολουθώ σε τακτά χρονικά διαστήματα την πρόοδο την οποία θα επιτυγχάνουμε. Το ξαναλέω: είναι ένα στοίχημα για όλους μας, όλοι μαζί θα το κερδίσουμε αυτό το στοίχημα, γιατί οι Έλληνες πολίτες αξίζουν μια καλύτερη δημόσια υγεία και θα την έχουν. "
2023-06-29,32081,https://www.primeminister.gr/2023/06/29/32081,Δηλώσεις του Πρωθυπουργού Κυριάκου Μητσοτάκη κατά την άφιξή του στη Σύνοδο του Ευρωπαϊκού Συμβουλίου | Ο Πρωθυπουργός της Ελληνικής Δημοκρατίας,"Αναμφίβολα το πιο σημαντικό θέμα στην ατζέντα του Ευρωπαϊκού Συμβουλίου, αφορά την ευρωπαϊκή πολιτική στα ζητήματα μετανάστευσης και ασύλου. Θέλω να χαιρετίσω την πρόοδο η οποία έχει επιτευχθεί, την οποία η πατρίδα μας αναζητούσε εδώ και πολύ καιρό, καθώς αποτελεί ευρωπαϊκή υποχρέωση, η αντιμετώπιση ενός προβλήματος που τελικά αφορά ολόκληρη την ήπειρό μας. Θέλω να τονίσω, για ακόμα μία φορά, τη μεγάλη σημασία που η πατρίδα μας αποδίδει στη φύλαξη των εξωτερικών συνόρων της Ευρωπαϊκής Ένωσης. Είναι μία αποστολή, την οποία η ελληνική Πολιτεία, το Ελληνικό Λιμενικό, η Αστυνομία με τη συμπαράσταση των Ενόπλων Δυνάμεων, έχει επιτελέσει στο ακέραιο, μειώνοντας κατά 90% τις μεταναστευτικές ροές προς τα ελληνικά νησιά. Και αποδεικνύοντας ότι ναι, υπάρχει τρόπος να κατεδαφίσουμε τα δίκτυα των άθλιων διακινητών, οι οποίοι εμπορεύονται τον ανθρώπινο πόνο για να μεταφέρουν κατατρεγμένους ανθρώπους σε βάρκες και πλοιάρια, τα οποία δεν θα έπρεπε ποτέ να αποπλέουν από καμία απολύτως ακτή. Και με αφορμή το πρόσφατο τραγικό ναυάγιο στα διεθνή ύδατα ανοιχτά της Πύλου, θέλω να επαναλάβω για ακόμα μία φορά ότι είναι απολύτως άδικο να στοχοποιείται από κάποιους ευρωπαϊκούς κύκλους το Ελληνικό Λιμενικό, το οποίο έχει σώσει χιλιάδες ανθρώπους στη θάλασσα και το οποίο έσπευσε και σε αυτό το ναυάγιο να προσφέρει, με τον καλύτερο δυνατό τρόπο, τις υπηρεσίες του. Όλη μας η ενέργεια θα πρέπει να κατευθύνεται προς την εξαφάνιση και την απόλυτη στοχοποίηση των άθλιων διακινητών. Αυτών, δηλαδή, οι οποίοι είναι και αποκλειστικά υπεύθυνοι για το γεγονός ότι άνθρωποι επιβιβάζονται, όπως είπα, σε πλοιάρια τα οποία δεν θα έπρεπε ποτέ να πλέουν στη Μεσόγειο. Από εκεί και πέρα, θα έχουμε την ευκαιρία να συζητήσουμε και ζητήματα τα οποία αφορούν την οικονομία και την ανταγωνιστικότητα της Ευρωπαϊκής Ένωσης. Εγώ χαίρομαι που ως επανεκλεγείς Πρωθυπουργός της Ελλάδος συμμετέχω σε αυτή τη συζήτηση εποπτεύοντας μία εθνική οικονομία η οποία αναπτύσσεται με ρυθμούς ανάπτυξης πολύ γρηγορότερους από τον ευρωπαϊκό μέσο όρο. Θα εξακολουθούμε να επενδύουμε σε αυτή την πολιτική ανάπτυξης, η οποία είναι και η μόνη που μπορεί όχι μόνο να βελτιώσει την ανταγωνιστικότητα της ελληνικής οικονομίας, αλλά να δημιουργήσει νέες θέσεις εργασίας και κυρίως να αυξήσει τους μισθούς για όλους τους εργαζόμενους, κυρίως τους χαμηλόμισθους, οι οποίοι και σήμερα έχουν ανάγκη τη στήριξή μας για να αντιμετωπίσουν την επίμονη ακρίβεια, η οποία εξακολουθεί και τους ταλανίζει, ειδικά στο ζήτημα των τροφίμων. Δημοσιογράφος: Κύριε Πρόεδρε, πώς σχολιάζετε την απόφαση του Αλέξη Τσίπρα να παραιτηθεί από Πρόεδρος του ΣΥΡΙΖΑ και να μην είναι εκ νέου υποψήφιος; Κυριάκος Μητσοτάκης: Θεωρώ ότι ήταν μια αναμενόμενη απόφαση μετά από τρεις συντριπτικές ήττες που υπέστη ο ΣΥΡΙΖΑ, και ο Αλέξης Τσίπρας προσωπικά, σε εθνικές εκλογές. Από εκεί και πέρα επιτρέψτε μου μια μόνο ευρύτερη τοποθέτηση. Θεωρώ ότι με την παραίτηση του Αλέξη Τσίπρα κλείνει ένας κύκλος. Ο ΣΥΡΙΖΑ ήταν ένα κόμμα που τα τελευταία χρόνια, και στην κυβέρνηση αλλά και στην αντιπολίτευση, ταυτίστηκε με την τοξικότητα, με τον διχαστικό λόγο αλλά και με την εκκωφαντική αναποτελεσματικότητα όταν τελικά κλήθηκε να διαχειριστεί τις τύχες του τόπου. Τα κόμματα, πρέπει να ενώνουν τους πολίτες και πρέπει, πρώτα και πάνω από όλα, να προτείνουν ρεαλιστικές, κοστολογημένες και εφαρμόσιμες λύσεις για τα προβλήματα των πολιτών. Σε αυτόν τον δρόμο ο ΣΥΡΙΖΑ δεν πορεύτηκε ποτέ. Ελπίζω να τον βρει. Του το εύχομαι ειλικρινά. Δημοσιογράφος (ανεπίσημη μετάφραση από τα αγγλικά): Κύριε Μητσοτάκη, φαίνεται ότι διανύετε μια πολύ καλή εβδομάδα, ξεκινώντας ήδη από τις εκλογές, αλλά πότε θα αποκτήσετε επενδυτική βαθμίδα; Πότε βλέπετε να συνεχίζεται μια καλή εβδομάδα για εσάς; Είναι μια καλή εβδομάδα για εσάς; Κυριάκος Μητσοτάκης: Πιστεύω ότι διανύουμε μια καλή εβδομάδα, δεδομένου ότι κερδίσαμε και πάλι με πολύ μεγάλη πλειοψηφία. Έχω επισημάνει πολλές φορές ότι το μόνο εμπόδιο για την απόκτηση επενδυτικής βαθμίδας ήταν η πολιτική αβεβαιότητα γύρω από τις εκλογές. Έχουμε μια σταθερή κυβέρνηση με ορίζοντα τετραετίας, με μια άνετη απόλυτη πλειοψηφία στο κοινοβούλιο και είμαι βέβαιος ότι θα φτάσουμε σύντομα στην επενδυτική βαθμίδα. Σας ευχαριστώ. "
2023-06-29,32078,https://www.primeminister.gr/2023/06/29/32078,Κοινές δηλώσεις του Πρωθυπουργού Κυριάκου Μητσοτάκη με την Πρόεδρο του Ευρωπαϊκού Κοινοβουλίου Roberta Metsola κατά τη συνάντησή τους στο Ευρωπαϊκό Κοινοβούλιο | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης συναντήθηκε το μεσημέρι στις Βρυξέλλες με την Πρόεδρο του Ευρωπαϊκού Κοινοβουλίου Roberta Metsola. Στο πλαίσιο της συνάντησης έγιναν οι ακόλουθες δηλώσεις (ανεπίσημη μετάφραση από τα αγγλικά): Roberta Metsola: Καλημέρα σας. Με χαρά καλωσορίζω τον Πρωθυπουργό της Ελλάδας Κυριάκο Μητσοτάκη στο Ευρωπαϊκό Κοινοβούλιο. Επιτρέψτε μου να ξεκινήσω συγχαίροντάς σας, Πρωθυπουργέ κ. Μητσοτάκη, για την πρόσφατη εκλογική σας νίκη και τη συγκρότηση της κυβέρνησής σας. Σήμερα, το ενδιαφέρον μας θα επικεντρωθεί στη συνεδρίαση του Ευρωπαϊκού Συμβουλίου. Στην ανάγκη να συνεχίσουμε να στηρίζουμε την Ουκρανία, στην ανάγκη για έναν ενισχυμένο μακροπρόθεσμο προϋπολογισμό της ΕΕ (Πολυετές Δημοσιονομικό Πλαίσιο) και στην ανάγκη να συνεχίσουμε να φέρνουμε αποτελέσματα, ενόψει των ερχόμενων ευρωεκλογών. Και, φυσικά, θα συζητήσουμε για το μεταναστευτικό. Αγαπητέ Κυριάκο, γνωρίζω τις προκλήσεις που αντιμετωπίζει, εδώ και πολύ καιρό, η χώρα σας όσον αφορά τη μετανάστευση. Κανένας άνδρας, γυναίκα ή παιδί δεν πρέπει να πεθάνει στη θάλασσα προσπαθώντας να φτάσει στην Ευρώπη. Και αυτό δεν είναι ένα ελληνικό ζήτημα. Κανένα κράτος μέλος δεν είναι σε θέση να αντιμετωπίσει μόνο του τις μεταναστευτικές ροές. Και το μεταναστευτικό είναι πολύ σημαντικό και πολύ επείγον ζήτημα για να το αφήσουμε στην επόμενη γενιά πολιτικών να το αντιμετωπίσει. Αυτό είναι δική μας ευθύνη. Η μετανάστευση δεν μπορεί να εργαλειοποιείται. Οφείλουμε στους πολίτες μας να καταλήξουμε σε συμφωνία για μια πραγματικά ευρωπαϊκή πολιτική ασύλου και μετανάστευσης πριν από τις ευρωεκλογές, και οι διαπραγματεύσεις μεταξύ του Κοινοβουλίου και του Συμβουλίου έχουν ήδη αρχίσει. Πρέπει να βρούμε έναν δρόμο για να προχωρήσουμε, που θα είναι δίκαιος και ανθρώπινος απέναντι σε όσους χρειάζονται προστασία, που θα είναι δίκαιος και αυστηρός με όσους δεν πληρούν τις προϋποθέσεις και σκληρός με τους διακινητές που εκμεταλλεύονται τους πιο ευάλωτους. Και έχοντας κατά νου την τελευταία τραγωδία, επιτρέψτε μου να τονίσω ιδιαίτερα την ανάγκη να αυξήσουμε τη συνεργασία μας με τρίτες χώρες για την πάταξη των δικτύων διακίνησης ανθρώπων. Αγαπητέ Πρωθυπουργέ, Αγαπητέ Κυριάκο, Η Ελλάδα είναι η καρδιά της Ευρώπης και προσδοκώ να ενισχύσουμε περαιτέρω και να συνεχίσουμε τη συνεργασία μας. Έχετε τον λόγο. Κυριάκος Μητσοτάκης: Αγαπητή Roberta, σε ευχαριστώ πολύ γι’ αυτή τη θερμή υποδοχή στο Ευρωπαϊκό Κοινοβούλιο. Είναι πραγματική χαρά για μένα να επιστρέφω ως νεοεκλεγείς Πρωθυπουργός της Ελλάδας με απόλυτη πλειοψηφία στο Κοινοβούλιο. Πιστεύω ότι ο ελληνικός λαός εμπιστεύτηκε τη Νέα Δημοκρατία για να συνεχίσει να προσφέρει βιώσιμη ανάπτυξη, αλλά και να ενισχύσει τη θέση τής χώρας μας μέσα στην Ευρωπαϊκή Ένωση. Είναι πάντα πολύ καλό να συνειδητοποιούμε ότι αυτός ο επώδυνος κύκλος που άφησε τραύματα στην ελληνική κοινωνία την προηγούμενη δεκαετία έχει κλείσει οριστικά. Και ότι η Ελλάδα τώρα είναι πρωταγωνιστής και όχι ουραγός σε όλες τις σημαντικές ευρωπαϊκές εξελίξεις. Επιτρέψτε μου να πω λίγα λόγια για το θέμα που θίξατε σχετικά με τη μετανάστευση. Και όπως γνωρίζετε κι όπως επισημάνατε, υπήρξε ένα τραγικό ναυάγιο στα διεθνή ύδατα στη Μεσόγειο. Συνέβη σε μια περίοδο μεταξύ τής πρώτης και της δεύτερης κυβερνητικής μου θητείας, ενώ η Ελλάδα είχε υπηρεσιακή κυβέρνηση. Είναι σε εξέλιξη δικαστική έρευνα προκειμένου να προσδιοριστεί τι ακριβώς συνέβη. Θα ήθελα, όμως, να κάνω κάποιες γενικότερες παρατηρήσεις. Πρώτα απ’ όλα, πρόκειται για μια τραγωδία. Όλοι στην Ελλάδα αισθανόμαστε απέραντη θλίψη για την απώλεια τόσων αθώων ζωών. Αλλά όπως επισημάνατε, δεν πρέπει να έχουμε καμία αμφιβολία ότι την πραγματική ευθύνη έχουν οι εγκληματικές συμμορίες που στοίβαξαν στο πλοίο απελπισμένους ανθρώπους, με την ψεύτικη υπόσχεση ενός ασφαλούς ταξιδιού χωρίς να υπάρχουν καν σωσίβια. Αυτές οι συμμορίες είναι εγκληματικές. Κερδοσκοπούν πάνω στην ανθρώπινη δυστυχία. Και δεν έχουμε άλλη επιλογή από το να σταματήσουμε αυτή την τρομακτική διακίνηση ανθρώπων και να αντιμετωπίσουμε στη ρίζα του το πρόβλημα με πλοιάρια που δεν είναι αξιόπλοα, φεύγουν από τις ακτές της νότιας Μεσογείου και στη συνέχεια υπάρχει ο κίνδυνος να εκτυλιχθεί μια τραγωδία σε οποιοδήποτε σημείο τής διαδρομής. Είναι πολύ, πολύ άδικο να κουνάμε το δάχτυλο στο Ελληνικό Λιμενικό Σώμα. Το Ελληνικό Λιμενικό Σώμα έχει σώσει δεκάδες χιλιάδες ανθρώπους, που κινδύνευαν να πεθάνουν στη θάλασσα. Κάνουν μια απίστευτα δύσκολη δουλειά, μερικές φορές πρέπει να σώσουν ανθρώπους χωρίς σωσίβια, ανθρώπους που δεν μπορούν να κολυμπήσουν. Και η προτεραιότητά τους είναι πάντα, όχι μόνο η προστασία των εξωτερικών συνόρων της Ευρωπαϊκής Ένωσης, αλλά και η παροχή βοήθειας σε όλους όσοι πραγματικά κινδυνεύουν να πνιγούν στη θάλασσα. Αλλά το επιχείρημά μου ήταν πολύ απλό από την αρχή, από τότε που αναλάβαμε, το 2019: όσο λιγότερα σκάφη έχεις στη θάλασσα, τόσο μικρότερος είναι ο κίνδυνος να πνιγούν άνθρωποι στη θάλασσα. Καταφέραμε να μειώσουμε τις μεταναστευτικές ροές κατά 90% στη διαδρομή τής Ανατολικής Μεσογείου. Αυτό, φυσικά, μας αναγκάζει επίσης να συνεργαστούμε ακόμη στενότερα με την Τουρκία. Επομένως, η συνεργασία των χωρών διέλευσης είναι πάρα πολύ σημαντική. Θα ήθελα να δώσουμε μεγαλύτερη έμφαση στην καθιέρωση μιας παρόμοιας συνεργασίας με τις χώρες της Βόρειας Αφρικής, κυρίως με τη Λιβύη, η οποία, όπως γνωρίζετε, βρίσκεται σήμερα σε μια πολύ προβληματική κατάσταση. Τέλος, επιτρέψτε μου να επισημάνω ότι είμαστε ικανοποιημένοι για την πρόοδο που έχει σημειωθεί όσον αφορά το Σύμφωνο Μετανάστευσης και Ασύλου. Υποστηρίζουμε εδώ και πολύ καιρό μια ευρωπαϊκή λύση που περιλαμβάνει την αρχή της αλληλεγγύης, για την αντιμετώπιση ενός ευρωπαϊκού, ουσιαστικά, προβλήματος. Και, φυσικά, η προστασία των εξωτερικών συνόρων είναι μόνο μία διάσταση της συνολικής μεταναστευτικής μας πολιτικής. Πρέπει να μιλήσουμε για επιστροφές και πρέπει επίσης να δείξουμε ότι μπορούμε να παρέχουμε νόμιμες οδούς για όσους είτε διαφεύγουν από διώξεις είτε αναζητούν οικονομικές ευκαιρίες, αλλά με τους δικούς μας κανόνες, όχι με τους κανόνες των διακινητών. Επομένως, σας ευχαριστώ πολύ για την εξαιρετική συνεργασία που είχαμε σε αυτό το ζήτημα. Και σας ευχαριστώ επίσης που κατανοείτε τι σημαίνει να βρίσκεσαι στα εξωτερικά σύνορα της Ευρωπαϊκής Ένωσης, κάνοντας μια πολύ δύσκολη δουλειά, προστατεύοντας όχι μόνο τα ελληνικά σύνορα αλλά και τα σύνορα της Ευρωπαϊκής Ένωσης. Δημοσιογράφος: Κυρία Πρόεδρε, κύριε Πρωθυπουργέ, κατ’ αρχάς, επιτρέψτε μου να επισημάνω ότι η συνάντησή σας πραγματοποιείται τέσσερις ημέρες μετά τις ελληνικές εκλογές, όπου η Νέα Δημοκρατία κέρδισε πάνω από το 40% των ψήφων και την απόλυτη πλειοψηφία. Ποιο είναι λοιπόν το μήνυμα των ελληνικών εκλογών για την Ευρώπη και για το ΕΛΚ επίσης, ενόψει των ευρωεκλογών; Σας ευχαριστώ πολύ. Roberta Metsola: Θα ξεκινήσω λέγοντας ότι το αποτέλεσμα είναι πολύ σαφές. Οι Έλληνες ψήφισαν αποφασιστικά υπέρ τής ανάπτυξης και της ενίσχυσης της διεθνούς παρουσίας τής Ελλάδας. Οι σταθερές κυβερνήσεις, όπως αυτή που μόλις εξέλεξαν οι Έλληνες με επικεφαλής τον Κυριάκο, είναι κλειδί για την ενότητα της Ευρώπης, για τη φιλοδοξία μας να δράσουμε αποτελεσματικά σε γεωπολιτικό επίπεδο και να προωθήσουμε τις αναγκαίες μεταρρυθμίσεις σε επίπεδο Ε.Ε., είτε αυτές αφορούν το μεταναστευτικό και τον ψηφιακό τομέα, είτε το κλίμα. Ένα χρόνο πριν από τις ευρωπαϊκές εκλογές, χρειαζόμαστε φιλοευρωπαίους ηγέτες που έχουν σαφές όραμα για την Ευρώπη και που είναι βαθιά προσηλωμένοι στις κοινές μας αξίες. Και στέκομαι ακριβώς δίπλα σε έναν από αυτούς. Κυριάκος Μητσοτάκης: Σας ευχαριστώ για τα καλά σας λόγια. Είμαστε πολύ χαρούμενοι που εξασφαλίσαμε μια δεύτερη εντολή. Πράγματι, αυξήσαμε το ποσοστό μας σε σύγκριση με τις εκλογές τού 2019, κάτι που είναι ιδιαίτερα ασυνήθιστο για μια εν ενεργεία κυβέρνηση, και παραμένουμε πλήρως δεσμευμένοι να υλοποιήσουμε ένα φιλόδοξο πρόγραμμα μεταρρυθμίσεων. Πιστεύω ότι έχετε δίκιο όταν επισημαίνετε ότι η ανάπτυξη που δημιουργούμε πρέπει να είναι μια ανάπτυξη χωρίς αποκλεισμούς και πρέπει να στηρίξουμε τους πολίτες, ιδίως τους πιο ευάλωτους, οι οποίοι αντιμετωπίζουν πραγματικές δυσκολίες όσον αφορά το κόστος ζωής, ειδικά το κόστος των τροφίμων και τον πληθωρισμό που σχετίζεται με αυτό. Νομίζω ότι καταφέραμε να επιτύχουμε απτά αποτελέσματα ως προς αυτά τα ζητήματα και θα συνεχίσουμε σε αυτή την πορεία. Και φυσικά, θα είμαστε πάντα ένθερμοι υποστηρικτές τού οράματός μας για μια πιο ισχυρή Ευρώπη.
Και χαίρομαι που σε κάθε συνάντηση του ΕΛΚ βλέπουμε ότι προσθέτουμε περισσότερους συμμετέχοντες στο τραπέζι των αρχηγών κρατών και κυβερνήσεων. Και νομίζω ότι αυτό είναι μια θετική ένδειξη ενόψει των ευρωπαϊκών εκλογών που θα διεξαχθούν σε ένα χρόνο από τώρα. Σας ευχαριστώ. Νωρίτερα, ο Πρωθυπουργός και Πρόεδρος της Νέας Δημοκρατίας Κυριάκος Μητσοτάκης έλαβε μέρος στη σύνοδο του Ευρωπαϊκού Λαϊκού Κόμματος, όπου συζητήθηκαν ζητήματα που συνδέονται με τη μετανάστευση και την ευρωπαϊκή οικονομία. "
2023-06-28,32071,https://www.primeminister.gr/2023/06/28/32071,Δήλωση του Πρωθυπουργού Κυριάκου Μητσοτάκη κατά την επίσκεψή του στο Υπουργείο Εθνικής Οικονομίας και Οικονομικών | Ο Πρωθυπουργός της Ελληνικής Δημοκρατίας,"Με μεγάλη χαρά ξεκίνησα τον κύκλο των επισκέψεων στα Υπουργεία σήμερα, στο Υπουργείο Εθνικής Οικονομίας και Οικονομικών, σε μία πολύ παραγωγική συζήτηση με το νέο οικονομικό επιτελείο. Να ευχηθώ και πάλι στον Υπουργό, στον Αναπληρωτή Υπουργό, στους δύο Υφυπουργούς καλή δύναμη στη δύσκολη αποστολή την οποία έχουν αναλάβει. Αλλά, όπως είπε και ο κ. Υπουργός, είμαστε αισιόδοξοι για την πορεία της οικονομίας, για τους υψηλούς ρυθμούς ανάπτυξης τους οποίους θέλουμε να πετύχουμε, που αποτελούν κεντρικό στόχο της οικονομικής μας πολιτικής έτσι ώστε να κάνουμε πράξη την ουσιαστική σύγκλιση με την Ευρώπη. Είμαστε αισιόδοξοι για τη σταδιακή μετατροπή του οικονομικού μοντέλου τής ελληνικής οικονομίας σε ένα μοντέλο το οποίο θα είναι πιο παραγωγικό, πιο εξωστρεφές, πιο καινοτόμο. Και είμαστε, βέβαια, απολύτως πεπεισμένοι ότι αυτή η οικονομική ανάπτυξη θα έχει τελικά αντίκτυπο, ουσιαστικό αντίκτυπο στη βελτίωση των εισοδημάτων όλων των Ελλήνων, πρωτίστως των χαμηλόμισθων συμπολιτών μας. Όπως είπε και ο κ. Υπουργός, πριν από τις θερινές διακοπές της Βουλής θα έχει ψηφιστεί το πρώτο νομοσχέδιο του Υπουργείου Εθνικής Οικονομίας και Οικονομικών, στο οποίο θα αποτυπώνονται πια νομοθετικά οι κεντρικές προεκλογικές δεσμεύσεις τις οποίες είχε παρουσιάσει η Νέα Δημοκρατία πριν από τις εκλογές, που αφορούν το επόμενο έτος, το 2024. Πολλές από αυτές θα έχουν σημαντικό οικονομικό αντίκτυπο στα εισοδήματα των πολιτών και το νομοσχέδιο αυτό θα έχει ψηφιστεί, όπως είπα, πριν από τις αρχές Αυγούστου. Για περισσότερες λεπτομέρειες παραπέμπω στις Προγραμματικές Δηλώσεις της κυβέρνησης και στη δική μου τοποθέτηση, η οποία θα θέσει το συνολικό πλαίσιο της οικονομικής πολιτικής για την επόμενη τετραετία. "
2023-06-26,32038,https://www.primeminister.gr/2023/06/26/32038,Διάλογος του Πρωθυπουργού Κυριάκου Μητσοτάκη με τον Ιωάννη Σαρμά κατά την τελετή παράδοσης – παραλαβής στο Μέγαρο Μαξίμου | Ο Πρωθυπουργός της Ελληνικής Δημοκρατίας,"Ιωάννης Σαρμάς: Σας εύχομαι, έτσι ακριβώς όπως ορκιστήκατε πριν να υπηρετείτε τη γενική ευημερία του ελληνικού λαού, να την υπηρετήσετε με τον πιο αποτελεσματικό τρόπο και να έχετε τα πιο χρήσιμα αποτελέσματα για την πατρίδα μας. Κυριάκος Μητσοτάκης: Κύριε Πρόεδρε, σας ευχαριστώ για τα καλά σας λόγια και σας ευχαριστώ επίσης, εσάς και το Υπουργικό σας Συμβούλιο, για τον άρτιο τρόπο με τον οποίο επιτελέσατε τα καθήκοντά σας. Παραμείνατε σε αυτό το γραφείο λίγες εβδομάδες, όμως είδατε ότι η ζωή μάς επιφυλάσσει διαρκώς εκπλήξεις και η διακυβέρνηση του τόπου είναι μία υπόθεση η οποία δεν σταματά ποτέ. Θέλω και πάλι να σας ευχαριστήσω από καρδιάς για το γεγονός ότι καταφέραμε να περάσουμε αυτή τη μεταβατική περίοδο ανάμεσα στις δύο εκλογές με τρόπο υποδειγματικό και -όπως είπατε- να μπορώ, όντας πια εκλεγμένος Πρωθυπουργός και απολαμβάνοντας της εμπιστοσύνης της Βουλής, να επιστρέψω σε αυτό το γραφείο, να συνεχίσω το έργο μου. Κι εσείς αντιληφθήκατε το βάρος αυτού του χώρου και το βάρος της ευθύνης αυτού του γραφείου και σας διαβεβαιώνω ότι θα κάνω το καλύτερο το οποίο μπορώ, όπως ορκίστηκα πριν από λίγο στο Σύνταγμα, να υπηρετώ τη γενική ευημερία του ελληνικού λαού. Ιωάννης Σαρμάς: Βεβαίως, κ. Πρόεδρε. Καλή επιτυχία. Κυριάκος Μητσοτάκης: Σας ευχαριστώ. "
2023-05-27,31919,https://www.primeminister.gr/2023/05/27/31919,Εισαγωγική τοποθέτηση του πρωθυπουργού Ιωάννη Σαρμά στο υπουργικό Συμβούλιο | Ο Πρωθυπουργός της Ελληνικής Δημοκρατίας,"«Σήμερα θα καθορίσουμε την κυβερνητική πολιτική μέχρι τις 25 Ιουνίου. Αυτή είναι η υποχρέωσή μας από το Σύνταγμα, που προβλέπει ότι η κυβέρνηση καθορίζει την πολιτική της χώρας και ο πρωθυπουργός εξασφαλίζει την ενότητα της κυβέρνησης, κατευθύνει τις ενέργειές της καθώς και των δημοσίων γενικά υπηρεσιών για την εφαρμογή της κυβερνητικής πολιτικής. Δηλαδή, είναι απαραίτητο να υπάρχει μία κυβερνητική πολιτική έστω και για μία υπηρεσιακή κυβέρνηση. Μέσα σε αυτό το συνταγματικό πλαίσιο αλλά και το πλαίσιο της κυβέρνησής μας, που είναι μία κυβέρνηση του άρθρου 37 του Συντάγματος, αυτό που μπορούμε να κάνουμε σήμερα, εδώ, είναι, να δούμε τον προγραμματισμό του κυβερνητικού έργου. Συνεπώς, θα πρέπει οι υπουργοί να ενημερώσετε το υπουργικό Συμβούλιο για τον προγραμματισμό που έχετε στα υπουργεία σας και εδώ θα ήθελα να πω, ότι υπάρχει προγραμματισμός από την απελθούσα κυβέρνηση, αλλά εμείς στο πλαίσιο της πολιτικής ουδετερότητας θα πρέπει να δούμε, τι από τον προγραμματισμό αυτόν απαιτείται να συνεχιστεί για να εξασφαλίσουμε τη λειτουργικότητα του κράτους, των δημοσίων υπηρεσιών. Από κει και πέρα, άλλη μία πολύ βασική υποχρέωσή μας είναι η διαχείριση των κινδύνων στα υπουργεία σας. Πιθανόν να είναι και σημαντικότερο απαιτούμενο από τον προγραμματισμό. Διαχείριση των κινδύνων σημαίνει, ότι έχετε εντοπίσει τους διάφορους κινδύνους που απειλούν τις δραστηριότητες, την οικονομική ζωή, οτιδήποτε αφορά τις αρμοδιότητές σας.
Έχετε εντοπίσει, λοιπόν, τους κινδύνους και σε αυτό θα σας βοηθήσουν οι εσωτερικοί ελεγκτές που έχετε στα υπουργεία σας, οι οποίοι θα έπρεπε ή πρέπει, να έχουν ήδη εντοπίσει τους βασικούς κινδύνους. Δεν αρκεί βέβαια ο εντοπισμός. Χρειάζεται και ένα σύστημα αποτροπής ή μετριασμού των κινδύνων και επιπλέον η παρακολούθηση της σωστής εφαρμογής του συστήματος αποτροπής ή μετριασμού των κινδύνων. Βέβαια, έχω στο μυαλό μου το τραγικό δυστύχημα στα Τέμπη, που είναι καθαρή περίπτωση διαχείρισης κινδύνου ή μη διαχείρισης κινδύνου. Τέτοιοι κίνδυνοι μάς απειλούν. Απειλούν, βέβαια, και τον προγραμματισμό αλλά είναι και γεγονότα που γίνονται πέραν του προγραμματισμού. Στον προγραμματισμό που έχετε στα υπουργεία σας θα πρέπει να δείτε, ποιοι κίνδυνοι απειλούν τη μη εκτέλεσή του.» "
2023-05-26,31912,https://www.primeminister.gr/2023/05/26/31912,Εισήγηση του Πρωθυπουργού Ιωάννη Σαρμά στο Υπουργικό Συμβούλιο | Ο Πρωθυπουργός της Ελληνικής Δημοκρατίας,"Ακολουθεί η εισήγηση του Πρωθυπουργού Ιωάννη Σαρμά προς το Υπουργικό Συμβούλιο: «Εύχομαι σε όλους καλή επιτυχία στο έργο σας. Σας κάλεσα σε ένα σύντομο Υπουργικό Συμβούλιο, γιατί ήθελα τώρα που θα παραλάβετε τα Υπουργεία σας να σας δώσω ορισμένες κατευθύνσεις, ενόψει του αυριανού Υπουργικού Συμβουλίου που θα είναι το κανονικό, ας πούμε, Υπουργικό Συμβούλιο. Σήμερα θα σας μιλήσω για 5-10 λεπτά. Αν κάποιος έχει απορία θα του απαντήσω, αλλά η συζήτηση θα γίνει αύριο, όπου εκεί θα καθορίσουμε, σύμφωνα με αυτό που προβλέπεται στο Σύνταγμα και στον Νόμο για το Επιτελικό Κράτος, την κυβερνητική πολιτική, η οποία βέβαια, όπως αντιλαμβάνεστε, δεν είναι κανονική κυβερνητική πολιτική, είναι κυβερνητική πολιτική για μερικές εβδομάδες. Παρόλα αυτά, όμως, έτσι απαιτεί το Σύνταγμα και ο Νόμος. Πρέπει να έχουμε μία κατεύθυνση και ο Πρωθυπουργός εποπτεύει την εφαρμογή της κυβερνητικής πολιτικής.
Λοιπόν, το πρώτο που ήθελα να πω είναι ότι η Κυβέρνησή μας – το είπα και χθες – είναι μια υπηρεσιακή Κυβέρνηση, η οποία προεδρεύεται από έναν εκ των τριών προέδρων των Ανωτάτων Δικαστηρίων. Έτσι θέλησε ο συνταγματικός νομοθέτης. Το ίδιον της δικαστικής λειτουργίας είναι η ανεξαρτησία και η αμεροληψία. Και για να ορίσει το Σύνταγμα έναν Πρόεδρο Ανωτάτου Δικαστηρίου, έναν δικαστικό λειτουργό ως Πρωθυπουργό γι’ αυτή την περίοδο, αυτό σημαίνει ότι το Σύνταγμα θέλησε μία ανεξάρτητη εκλογικά, θα έλεγα, πολιτικά και κομματικά, και αμερόληπτη Κυβέρνηση. Αυτό είναι το πρωταρχικό μας καθήκον και χρέος, θα έλεγα, έναντι του Δημοκρατικού Πολιτεύματος. Πρέπει να είμαστε ουδέτεροι, αμερόληπτοι, αντικειμενικοί και κυρίως θα πρέπει να σταθμίζουμε τις πράξεις μας, γιατί είναι εύκολο ίσως η πράξη να εκτιμάται καθαυτή ως μη έχουσα πολιτικό χαρακτήρα, αλλά ακόμα και τις συνέπειες των πράξεων μας, ώστε να μη θεωρηθεί ότι στοιχειοθετούν παρέμβαση υπέρ ή κατά κάποιας πολιτικής παράταξης στον εκλογικό αγώνα που ακολουθεί.» "
2023-05-25,31888,https://www.primeminister.gr/2023/05/25/31888,Δηλώσεις του Κυριάκου Μητσοτάκη και του υπηρεσιακού Πρωθυπουργού Ιωάννη Σαρμά κατά την τελετή παράδοσης – παραλαβής στο Μέγαρο Μαξίμου | Ο Πρωθυπουργός της Ελληνικής Δημοκρατίας,"Κυριάκος Μητσοτάκης: Κύριε Πρόεδρε, σας υποδέχομαι σήμερα στο Μέγαρο Μαξίμου, θέλω να σας ευχηθώ καλή δύναμη στα καθήκοντά σας ως υπηρεσιακός Πρωθυπουργός. Θα ήθελα με την ευκαιρία αυτή να σας παραδώσω έναν ολίγον ογκώδη φάκελο, ο οποίος συμπεριλαμβάνει μία σειρά από στοιχεία τα οποία πιστεύω ότι θα βρείτε χρήσιμα, όπως τη συνοπτική παρουσίαση των λειτουργιών και των παραχθέντων αποτελεσμάτων της Προεδρίας της Κυβέρνησης, το ενοποιημένο σχέδιο κυβερνητικής πολιτικής για το 2023, ένα σημαντικό σημείωμα με τις διεθνείς υποχρεώσεις της χώρας, αλλά και τα κρίσιμα επιχειρησιακά ορόσημα του επόμενου τριμήνου, καθώς και τα ετήσια σχέδια δράσης των Υπουργείων. Πιστεύω ότι καταδεικνύεται με αυτόν τον τρόπο ότι το επιτελικό κράτος διασφαλίζει για τη συνέχεια της λειτουργίας της κρατικής μηχανής. Παρότι το Σύνταγμα προβλέπει ορισμένο χρόνο στα καθήκοντά της υπηρεσιακής κυβέρνησης -όπως γνωρίζετε καλύτερα από εμένα- είστε κυβέρνηση με πλήρεις αρμοδιότητες και κατά συνέπεια πρέπει να μεριμνήσουμε ώστε η μετάβαση από την απερχόμενη κυβέρνηση στην υπηρεσιακή κυβέρνηση να γίνει με όλους τους κανόνες που η συνέχεια του κράτους επιβάλλει. Οπότε και πάλι θέλω να σας ευχηθώ καλή δύναμη στα καθήκοντά σας και προφανώς είμαι πάντα στη διάθεσή σας για οποιαδήποτε απορία ή διευκρίνιση μπορεί να έχετε. Ιωάννης Σαρμάς: Σας ευχαριστώ πολύ, κ. Πρόεδρε. Η κυβέρνηση αυτή θα είναι μια κυβέρνηση υπηρεσιακή. Θα έχει βέβαια όλες τις εξουσίες, αλλά μόνο τις εξουσίες για να εφαρμόσει τον νόμο, μέχρις ότου εδώ, στο Μαξίμου, επανέλθει πάλι αυτός που θα προέρχεται από τη λαϊκή βούληση. Ο υπηρεσιακός Πρωθυπουργός, ένας Πρόεδρος Ανωτάτου Δικαστηρίου, ξέρει πολύ καλά ότι είναι μόνο και μόνο για να οργανώσει τις εκλογές και επίσης για να συνεχιστεί η λειτουργία της εκτελεστικής λειτουργίας και του κράτους, χωρίς να υπάρξει κενό, μέχρι να έρθει αυτός που είναι ο φυσικός δικαιούχος σε αυτό το κτήριο. Ακολουθεί η επιστολή που παρέδωσε μαζί με τον «μπλε φάκελο» ο Κυριάκος Μητσοτάκης στον υπηρεσιακό Πρωθυπουργό Ιωάννη Σαρμά εδώ. "
2023-05-18,31864,https://www.primeminister.gr/2023/05/18/31864,Ενημερωτικό σημείωμα για την επίσκεψη του Πρωθυπουργού Κυριάκου Μητσοτάκη στο Μετρό Θεσσαλονίκης | Ο Πρωθυπουργός της Ελληνικής Δημοκρατίας,"Το Μετρό της Θεσσαλονίκης, το οποίο θα έχει ολοκληρωθεί κατασκευαστικά στα τέλη του έτους και θα υποδεχτεί το επιβατικό κοινό στις αρχές του 2024, επισκέφθηκε ο Πρωθυπουργός Κυριάκος Μητσοτάκης. Ο Πρωθυπουργός επιβιβάστηκε, στον Νέο Σιδηροδρομικό Σταθμό (ΝΣΣ), σε συρμό ο οποίος πραγματοποιεί δοκιμαστικό δρομολόγιο και έφτασε έως το αμαξοστάσιο στην Πυλαία, όπου είχε την ευκαιρία να συνομιλήσει με εργαζόμενους και να ενημερωθεί για τη λειτουργία του κέντρου ελέγχου από τον Πρόεδρο της «Αττικό Μετρό», η οποία θα μετονομαστεί σε «Ελληνικό Μετρό», Νίκο Ταχιάο. Στη συνέχεια, ο Κυριάκος Μητσοτάκης μετέβη και ξεναγήθηκε στον σταθμό «Βενιζέλου», όπου επανατοποθετούνται τα αρχαία που ανακαλύφθηκαν στον χώρο κατά τη διάρκεια των έργων. Η βασική γραμμή του Μετρό Θεσσαλονίκης, μήκους 9,6 χιλιομέτρων, διαθέτει 13 σταθμούς και αναμένεται να εξυπηρετεί περίπου 250.000 επιβάτες καθημερινά. Η επέκταση προς Καλαμαριά, που υπολογίζεται ότι θα ολοκληρωθεί έως τον Ιούλιο του 2024, θα προσθέσει στο δίκτυο πέντε σταθμούς και σχεδόν 4,8 χιλιόμετρα γραμμής, ενώ σχεδιάζεται επέκταση και προς τις βορειοδυτικές συνοικίες της πόλης. Στο πλαίσιο της επίσκεψής του στη βασική γραμμή του Μετρό, ο Πρωθυπουργός έκανε την ακόλουθη δήλωση: «Η σημερινή εικόνα ισοδυναμεί με χίλιες λέξεις. Το Μετρό της Θεσσαλονίκης, το πολύπαθο αυτό έργο, τίθεται πια σε δοκιμαστική λειτουργία και όσοι είχαν την ευκαιρία να μας συνοδεύσουν σήμερα -καθώς διανύσαμε όλη τη βασική, την πρώτη γραμμή του Μετρό- διαπίστωσαν ότι η κυβέρνηση αυτή τήρησε στο ακέραιο τη δέσμευσή της: να παραδώσει στο άμεσο μέλλον στους Θεσσαλονικείς το πιο σύγχρονο Μετρό στην Ευρώπη, ταυτόχρονα όμως, προστατεύοντας και την εξαιρετικά πλούσια πολιτιστική κληρονομιά η οποία αναδείχθηκε μέσα από τα έργα κατασκευής του Μετρό. Είναι, πράγματι, μία πολύ σημαντική μέρα, σήμερα, για τη Θεσσαλονίκη, για τους Θεσσαλονικείς, καθώς ένα όνειρο πολλών δεκαετιών γίνεται πια πράξη. Θέλω να ευχαριστήσω όλες και όλους, όσοι εργάστηκαν με πραγματικά πολύ μεγάλο κόπο, για να μπορέσουμε να καλύψουμε το χαμένο έδαφος, για να περάσουμε από την απάτη των μουσαμάδων στην πραγματικότητα ενός έργου το οποίο ξεκινά τη δοκιμαστική του λειτουργία και τους εργαζόμενους του αναδόχου αλλά και όλους τους εργαζόμενους στην «Αττικό Μετρό». Και μιας και η Θεσσαλονίκη, πια, αποκτά το δικό της Μετρό, ήρθε η ώρα να μετονομάσουμε την εταιρία «Αττικό Μετρό» σε «Ελληνικό Μετρό», για να σηματοδοτήσουμε με αυτόν τον τρόπο ότι και η συμπρωτεύουσα αποκτά, επιτέλους, το Μετρό που της αξίζει. Ανανεώνουμε το ραντεβού μας για την επίσκεψη στον σταθμό της Βενιζέλου, όπου θα έχουμε την ευκαιρία να διαπιστώσουμε με πόσο μεγάλη προσοχή και σεβασμό στην πολιτιστική κληρονομιά, γίνεται η επανατοποθέτηση των πολύ σημαντικών αρχαιολογικών ευρημάτων, έτσι ώστε -όπως σας είπα- να κάνουμε πραγματικά πράξη το Μετρό της Θεσσαλονίκης να μην είναι απλά ένα σημαντικό μεταφορικό έργο υποδομής, αλλά ουσιαστικά ένα ζωντανό μουσείο. Πιστεύω ένα Μετρό μοναδικό στον κόσμο, ίσως από μόνο του να αξίζει μια επίσκεψη στην όμορφη Θεσσαλονίκη». Μετά την επίσκεψή του στον σταθμό «Βενιζέλου» ο Κυριάκος Μητσοτάκης δήλωσε: «Πριν από τέσσερα χρόνια, όταν μας εμπιστεύτηκε ο ελληνικός λαός, κληρονομήσαμε μία εξαιρετικά δύσκολη κατάσταση όσον αφορά την εξέλιξη του σημαντικότερου έργου υποδομής για την Θεσσαλονίκη, που δεν είναι άλλο από το Μετρό της πόλης. Καταφέραμε, με πολλή προσπάθεια, να ξεπεράσουμε όλες τις δυσκολίες και πιστεύω ότι σήμερα η πολιτική μας δικαιώνεται. Είχα δεσμευτεί ότι η Θεσσαλονίκη θα αποκτήσει και Μετρό και ταυτόχρονα θα αναδείξει τον εξαιρετικά πλούσιο αρχαιολογικό της πλούτο, ο οποίος αναδείχθηκε από τις ανασκαφές, για να κατασκευαστεί αυτό το σημαντικό έργο υποδομής. Επισκέφθηκα πριν από λίγο το σταθμό της Βενιζέλου. Θυμάστε τις τεράστιες αντιδράσεις για το έργο της απόσπασης και της επανατοποθέτησης των αρχαίων. Αυτή γίνεται με απόλυτο σεβασμό στην πολιτιστική κληρονομιά της πόλης, ένα έργο το οποίο το ίδιο εμπεριέχει μοναδική αρχαιολογική και μηχανολογική τεχνογνωσία. Δεν θέλω να πω πολλά για αυτούς οι οποίοι πολέμησαν το έργο αυτό. Να πω μόνο ότι το συντομότερο δυνατό, καθώς το Μετρό τίθεται πια σε δοκιμαστική λειτουργία, η Θεσσαλονίκη θα έχει όχι απλά το πιο σύγχρονο αλλά το πιο όμορφο Μετρό στην Ευρώπη. Και ελπίζω αυτοί οι οποίοι πολέμησαν το έργο και ήταν υπαίτιοι για τις όποιες καθυστερήσεις, που ήταν σημαντικές, τουλάχιστον να αναγνωρίσουν εκ των υστέρων ότι είχαμε δίκιο. Όταν το Μετρό λειτουργήσει με το καλό, όλα αυτά θα ξεχαστούν. Θα μιλάμε για μία άλλη Θεσσαλονίκη. Και φυσικά θα έχουμε και εμείς τη δυνατότητα να εστιάσουμε πια την προσοχή μας στην επέκταση του Μετρό, με πιο σημαντική την επέκταση προς τα βορειοδυτικά την οποία ήδη μελετούμε, ώστε όλος ο πολεοδομικός ιστός της Θεσσαλονίκης και ειδικά οι δυτικές συνοικίες να γνωρίζουν ότι μπορούν να έχουν πρόσβαση σε ένα σύγχρονο μέσο σταθερής τροχιάς». Μετά την επίσκεψή του στον σταθμό «Βενιζέλου» ο Πρωθυπουργός περπάτησε έως την πλατεία Αριστοτέλους, όπου συνομίλησε με πολίτες και καταστηματάρχες. "
2023-04-27,31757,https://www.primeminister.gr/2023/04/27/31757,Ενημερωτικό σημείωμα για τη συνάντηση του Πρωθυπουργού Κυριάκου Μητσοτάκη με στελέχη των Ενόπλων Δυνάμεων που έλαβαν μέρος στην επιχείρηση απεγκλωβισμού και με πολίτες που επέστρεψαν από το Σουδάν | Ο Πρωθυπουργός της Ελληνικής Δημοκρατίας,"O Πρωθυπουργός Κυριάκος Μητσοτάκης, συναντήθηκε στο αεροδρόμιο της Ελευσίνας, επιστρέφοντας από την περιοδεία του σε Καβάλα-Ξάνθη, με στελέχη της Πολεμικής Αεροπορίας και των Ειδικών Δυνάμεων που έλαβαν μέρος στην επιχείρηση απεγκλωβισμού από το Σουδάν και τους συνεχάρη για την επιτυχή εκπλήρωση της αποστολής τους. Ο Πρωθυπουργός συνομίλησε επίσης με ανθρώπους που απεγκλωβίστηκαν και τους ευχήθηκε να τελειώσει γρήγορα η σύρραξη ώστε να μπορούν να επιστρέψουν με ασφάλεια στις εστίες τους. Ο Κυριάκος Μητσοτάκης έκανε την ακόλουθη δήλωση: “Ολοκληρώθηκε πριν από λίγο, με την ασφαλή επιστροφή του C-130 από το Χαρτούμ, η επιχείρηση διάσωσης των Ελλήνων συμπολιτών μας οι οποίοι εγκλωβίστηκαν στον εμφύλιο πόλεμο στο Σουδάν. Θέλω να συγχαρώ το Υπουργείο Εθνικής Άμυνας, αλλά και την ηγεσία των Ενόπλων Δυνάμεων, για την άρτια οργάνωση αυτής της σύνθετης αποστολής. Πάντα σε συνδυασμό και με άλλες φίλες χώρες καταφέραμε και επιστρέψαμε πίσω στην πατρίδα όσους συμπολίτες μας ήθελαν να φύγουν από την εμπόλεμη ζώνη, καθώς και έξι -αν δεν κάνω λάθος- τετράποδους φίλους μας οι οποίοι και αυτοί επέστρεψαν μαζί με την οικογένειά τους. Η Ελληνική Πολιτεία οφείλει ανά πάσα στιγμή να φροντίζει για την ασφάλεια των Ελλήνων πολιτών, ασχέτως το πού αυτοί βρίσκονται. Και εύχομαι αυτή η μεγάλη περιπέτεια στο Σουδάν να τελειώσει σύντομα, ώστε οι άνθρωποι να μπορούν να επιστρέψουν με ασφάλεια στις εστίες τους. Οι Ένοπλές μας Δυνάμεις, για ακόμη μία φορά, μάς έβγαλαν ασπροπρόσωπους και φρόντισαν για την επιτυχή ολοκλήρωση αυτής της σύνθετης επιχείρησης”. Το αεροσκάφος μετέφερε στην Ελλάδα από το Σουδάν 39 άτομα, εκ των οποίων 20 είναι Ελληνες πολίτες και μέλη των οικογενειών τους. "
2023-04-22,31735,https://www.primeminister.gr/2023/04/22/31735,Δηλώσεις της Προέδρου της Δημοκρατίας Κατερίνας Σακελλαροπούλου και του Πρωθυπουργού Κυριάκου Μητσοτάκη κατά την έναρξη της συνάντησής τους στο Προεδρικό Μέγαρο | Ο Πρωθυπουργός της Ελληνικής Δημοκρατίας,"Κυριάκος Μητσοτάκης: Κυρία Πρόεδρε, έχω την χαρά να σας παραδώσω την πράξη του Υπουργικού Συμβουλίου, με την οποία εισηγούμαστε τη διάλυση της Βουλής και την προκήρυξη εθνικών εκλογών την 21η Μαΐου, σε τέσσερις εβδομάδες από τώρα. Αυτό επιτάσσουν τα σχετικά άρθρα του Συντάγματος, το άρθρο 41, επί της ουσίας όμως, η Κυβέρνηση έχει εξαντλήσει πρακτικά τη θητεία της, όπως είχα δεσμευτεί εξαρχής ότι πρέπει να γίνει, γιατί αυτό πιστεύω ότι επιτάσσει η θεσμική συνέχεια του κράτους, έτσι ώστε και οι πολίτες να μπορούν να αξιολογήσουν στις επερχόμενες εκλογές το σύνολο της κυβερνητικής μας θητείας, να πράξουν αναλόγως και να πάρουν τις αποφάσεις τους. Οι εκλογές είναι μια μεγάλη γιορτή της δημοκρατίας. Αυτό το οποίο θέλω να ευχηθώ, καθώς ξεκινάει η προεκλογική περίοδος, είναι να υπάρξει μια γόνιμη αντιπαράθεση επιχειρημάτων, έτσι ώστε οι πολίτες να μπορούν να κρίνουν με νηφαλιότητα ποιος πρέπει να τους κυβερνήσει την επόμενη τετραετία. Να μείνουμε μακριά από τοξικότητες, από ακραίες και πολωτικές συμπεριφορές, που νομίζω ότι δεν ταιριάζουν και στο γενικότερο κλίμα των καιρών, αλλά δεν νομίζω ότι είναι και εναρμονισμένες αυτές οι συμπεριφορές με τη συνολική διάθεση της κοινωνίας. Τέλος, να ευχηθώ η προεκλογική περίοδος να γίνει εφαλτήριο για τη μέγιστη δυνατή συμμετοχή των πολιτών στη μεγάλη δημοκρατική διαδικασία, που είναι οι εθνικές εκλογές. Και απευθύνομαι ιδιαίτερα στη νέα γενιά, στα νέα παιδιά, που θα ψηφίσουν για πρώτη φορά, η συμμετοχή τους στις εκλογές είναι, νομίζω, ένα στοίχημα για όλους μας και τελικά και αυτοί πρέπει να γνωρίζουν ότι είναι καλύτερα να συμμετέχουν στις αποφάσεις που θα ληφθούν για το δικό τους μέλλον, παρά να επιλέξουν την αποχή. Οπότε, η πράξη του Υπουργικού Συμβουλίου είναι πια στη διάθεσή σας, το Διάταγμα για την διάλυση της Βουλής θα θυροκολληθεί σήμερα το απόγευμα και από αύριο το πρωί επίσημα το ρολόι μετράει αντίστροφα για τις εκλογές της 21ης Μαΐου. Κατερίνα Σακελλαροπούλου: Ευχαριστώ πολύ, κύριε Πρωθυπουργέ. Εύχομαι να έχουμε μια ήρεμη και γόνιμη προεκλογική περίοδο, για το καλό της χώρας. "
2023-04-22,31732,https://www.primeminister.gr/2023/04/22/31732,Δήλωση του Πρωθυπουργού Κυριάκου Μητσοτάκη | Ο Πρωθυπουργός της Ελληνικής Δημοκρατίας,"Συμπολίτες μου, Μόλις παρέδωσα στην Πρόεδρο της Ελληνικής Δημοκρατίας την Πράξη του Υπουργικού Συμβουλίου με την οποία εισηγούμαι και επισήμως τη διάλυση της Βουλής και την προκήρυξη εθνικών εκλογών την Κυριακή 21 Μαΐου. Με την ουσιαστική ολοκλήρωση, δηλαδή, της πρώτης μας κυβερνητικής θητείας, όπως εξαρχής είχα δεσμευτεί και όπως πράγματι συμβαίνει. Γνωρίζετε καλά τις αλλεπάλληλες εξωγενείς κρίσεις που πέρασε και ξεπέρασε αυτά τα χρόνια η πατρίδα μας: πρώτα, τις μεταναστευτικές εισβολές στον Έβρο. Μετά, την παγκόσμια πανδημία. Αργότερα, τον πόλεμο στην Ουκρανία. Την ενεργειακή έκρηξη και τη διεθνή ακρίβεια. Και, καθημερινά, τις εθνικές προκλήσεις ενός απρόβλεπτου γείτονα όπως η Τουρκία. Απέναντι σε όλα αυτά, η οικονομία και η κοινωνία μας έμειναν όρθιες. Και όχι μόνο. Γιατί με μία συνετή διαχείριση η πολιτεία στήριξε εργαζόμενους και επιχειρήσεις. Μειώνοντας, ταυτόχρονα, 50 φόρους και εισφορές. Αυξάνοντας, για πρώτη φορά ύστερα από 12 χρόνια, τις συντάξεις. Και ανεβάζοντας τον βασικό μισθό από τα 650 στα 780 ευρώ. Στο ίδιο διάστημα, δημιουργήθηκαν σχεδόν 300.000 νέες θέσεις εργασίας και η εθνική μας οικονομία αναβαθμίστηκε 12 φορές, ωστε η χώρα να βρίσκεται σήμερα πολύ κοντά στην ανάκτηση της επενδυτικής βαθμίδας. Εξέλιξη που, με τη σειρά της, θα σημαίνει και φθηνότερο δανεισμό για την Ελληνική Δημοκρατία, για τις επιχειρήσεις αλλά και για τα νοικοκυριά μας. Ο εθνικός αυτός στόχος, σε συνδυασμό με την ανάγκη ισχυρής εκπροσώπησης του τόπου διεθνώς, επιβάλλουν πολιτική σταθερότητα σε ορίζοντα τετραετίας. Γι’ αυτό και συνιστά θέμα εξαιρετικής σημασίας, σύμφωνα με το άρθρο 41 του Συντάγματος. Γιατί η Ελλάδα χρειάζεται καθαρή προοπτική στην πορεία της και καθαρές λύσεις στην ηγεσία της. Ελληνίδες, Έλληνες, Είμαι σίγουρος ότι όλοι αντιλαμβανόμαστε τη σημασία των στιγμών, καθώς η χώρα μας από ουραγός είναι, ήδη, πρωταγωνιστής στην Ευρώπη. Παρουσιάζει δυναμικό ρυθμό ανάπτυξης αλλά και τη μεγαλύτερη μείωση της ανεργίας και του δημόσιου χρέους στην ήπειρο. Καταγράφοντας, παράλληλα, συνεχή ρεκόρ σε επενδύσεις, εξαγωγές αλλά και έσοδα από τον τουρισμό της. Η κοινωνία μας πληρώνει χαμηλότερους φόρους και ΕΝΦΙΑ. Η Εισφορά Αλληλεγγύης έχει καταργηθεί. Όπως, ουσιαστικά, δωρεάν έγιναν και οι Γονικές Παροχές. Οι πιο αδύναμοι ενισχύονται. Και, μετά τις αυξήσεις στο ρεύμα, η πολιτεία υψώνει διαρκώς αναχώματα στην εισαγόμενη ακρίβεια. Με άλλα λόγια η Ελλάδα απαντά στις διεθνείς προκλήσεις και κατακτά τις εθνικές διεκδικήσεις. Σε 4 χρόνια, παρά τις δυσκολίες, έγιναν πολλά. Όμως, μένουν να γίνουν πολλά περισσότερα. Ξέρω ότι, παρά τα θετικά βήματα, οι μισθοί στη χώρα μας παραμένουν ακόμη χαμηλοί. Η δημόσια υγεία έχει ακόμη πληγές να γιατρευτούν. Το κράτος μας πρέπει να γίνει πιο αποτελεσματικό. Οι νέοι μας πρέπει να βρουν μεγαλύτερη φροντίδα. Αυτές, ακριβώς, θα είναι οι προτεραιότητές μας στη νέα μας θητεία. Η Ελλάδα πρέπει επίσης να εδραιωθεί ως γεωστρατηγική και ενεργειακή δύναμη. Θωρακίζοντας τα σύνορά της από το μεταναστευτικό αλλά και από κάθε άλλον κίνδυνο. Και δυναμώνοντας τη φωνή της, που πλέον ακούγεται παντού: στο αμερικανικό Κογκρέσο, στις Βρυξέλλες αλλά και σε όλες τις μεγάλες πρωτεύουσες. Πιστέψτε με, γνωρίζω καλά τις δυσκολίες αλλά και τις επιτυχίες που είχαμε σε αυτό το πεδίο. Τα παραπάνω αποκτούν ξεχωριστή σημασία σ’ έναν αβέβαιο και ασταθή πλανήτη. Μπορεί τα δύσκολα να φαίνονται πίσω μας, όμως σας διαβεβαιώνω: οι δυσκολίες δεν θα λείψουν. Συνεπώς, η πολιτική σταθερότητα γίνεται εθνική αναγκαιότητα και η τροχιά της προόδου μόνος δρόμος για την πατρίδα. Άρα και καθοριστικό κριτήριο για την ψήφο μας αύριο. Συμπολίτες μου, Μοιράζομαι μαζί σας τις σκέψεις μου με αφορμή τη σημερινή θεσμική διαδικασία. Με την ειλικρίνεια που σας μιλώ εδώ και 4 χρόνια. Και με ήσυχη τη συνείδηση μου ότι έμεινα πιστός στο καθήκον μου. Δίχως να κρύβομαι πίσω από τις άσχημες στιγμές, που πρέπει να γίνονται όλο και λιγότερες. Και επιμένοντας στις καλές, που οφείλουμε να τις κάνουμε περισσότερες. Τον Ιούλιο του 2019 δεν υποσχέθηκα θαύματα αλλά σχέδιο και σκληρή δουλειά, με συγκεκριμένες δεσμεύσεις οι οποίες το 2023 είναι πια χειροπιαστή πραγματικότητα. Ώστε, σήμερα, να αισθάνομαι πιο έμπειρος και πιο σίγουρος. Γιατί γνωρίζω καλύτερα τα προβλήματα. Κυρίως, όμως, γνωρίζω καλύτερα τις δυνατότητες του τόπου. Αυτές που μας οπλίζουν όλους με μία νέα αυτοπεποίθηση. Βαδίζοντας, λοιπόν, προς τις εκλογές, σάς κοιτώ στα μάτια και δηλώνω αισιόδοξος για το αύριο. Αρκεί να μείνουμε ενωμένοι. Μακριά από τα ψέματα, τη λάσπη και τα άδεια συνθήματα που θα μας πολιορκήσουν ξανά. Και αναγνωρίζοντας πόσο κρίσιμη είναι η κάλπη της 21ης Μαΐου. Για να συνεχίσουμε να προχωράμε μαζί. Σταθερά, Τολμηρά και Μπροστά! "
2023-04-18,31698,https://www.primeminister.gr/2023/04/18/31698,Ενημερωτικό σημείωμα για την επίσκεψη του Πρωθυπουργού Κυριάκου Μητσοτάκη στο εργοτάξιο της Γραμμής 4 του Μετρό στην Κατεχάκη | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης επισκέφθηκε το εργοτάξιο της Γραμμής 4 του Μετρό στην Κατεχάκη, όπου ενημερώθηκε για την πρόοδο του έργου και παρέστη στη ονοματοδοσία ενός εκ των δύο μηχανημάτων διάνοιξης σηράγγων. Μετά την ονοματοδοσία του «μετροπόντικα», που ονομάστηκε «Αθηνά», ο Πρωθυπουργός έκανε την ακόλουθη δήλωση: «Είναι μία πολύ σημαντική μέρα σήμερα για τις υποδομές της πρωτεύουσάς μας, καθώς ονοματοδοτούμε τον πρώτο από τους δύο “μετροπόντικες”, αυτό το τεράστιο κινούμενο “εργοστάσιο” το οποίο θα διανοίξει την βασική σήραγγα της Γραμμής 4 του Μετρό. Η Γραμμή 4 του Μετρό είναι το μεγαλύτερο δημόσιο έργο το οποίο θα εκτελεστεί στη χώρα μας τα επόμενα χρόνια. Μέχρι το τέλος της δεκαετίας η Γραμμή 4 θα είναι έτοιμη. Όπως είπε και ο Υπουργός, θα εξυπηρετήσει σχεδόν 350.000 Αθηναίους συμπολίτες μας και θα δώσει μία τεράστια ανακούφιση στο συγκοινωνιακό πρόβλημα της πρωτεύουσας. Ένα ακόμα σημαντικό έργο υποδομής το οποίο δρομολογείται από αυτήν την κυβέρνηση. Ευχόμαστε γρήγορες ταχύτητες στον νέο “μετροπόντικα” και με το καλό να τηρήσουμε όλα τα χρονοδιαγράμματα, ώστε αυτό το τεράστιας σημασίας έργο υποδομής να παραδοθεί στους Αθηναίους εντός των προσχεδιασμένων χρονοδιαγραμμάτων. Και πάλι συγχαρητήρια σε όλους όσοι δρομολόγησαν αυτήν την προσπάθεια και με το καλό στην ονοματοδοσία του επόμενου. Τον επόμενο θα τον ονομάσουμε “Νίκη”, θα ξεκινήσει από την άλλη πλευρά της Γραμμής 4, από το Άλσος Βεΐκου, πολύ σύντομα. Για να συναντηθούν οι δύο στον Ευαγγελισμό, με το καλό, σε κάποιους μήνες εν πάση περιπτώσει από τώρα, ανάλογα με την ταχύτητα με την οποία μπορούν να κινηθούν». Έργο πνοής Η κατασκευή της Γραμμής 4 του Μετρό είναι ένα έργο κομβικής σημασίας για την Αθήνα, που θα έχει ευεργετική επίδραση στις μετακινήσεις, στην ποιότητα ζωής των πολιτών, στο περιβάλλον και στην ευρύτερη οικονομική δραστηριότητα. Η νέα Γραμμή, στην πρώτη φάση ανάπτυξής της που αναμένεται να ολοκληρωθεί το 2029, θα αποτελείται από 15 σύγχρονους σταθμούς και σιδηρόδρομο διπλής τροχιάς μήκους 12,8 χιλιομέτρων. Θα εξυπηρετεί οικιστικές ζώνες στο πυκνοκατοικημένο κεντρικό τμήμα του αστικού ιστού αλλά και σημαντικές υπηρεσίες, επιτρέποντας τη σύνδεση του Άλσους Βεΐκου με τα δικαστήρια σε διάστημα πέντε λεπτών και με την πανεπιστημιούπολη σε 14 λεπτά. Τα δρομολόγια θα εκτελούνται από 20 καινούριους συρμούς τελευταίας τεχνολογίας. Με την έναρξη λειτουργίας της Γραμμής 4 η ημερήσια επιβατική κίνηση στο δίκτυο του Μετρό υπολογίζεται ότι θα αυξηθεί κατά 340.000 άτομα, ενώ παράλληλα η χρήση αυτοκινήτου στην πρωτεύουσα θα μειωθεί κατά περίπου 53.000 ΙΧ οχήματα, με αποτέλεσμα τη μείωση των εκπομπών διοξειδίου του άνθρακα κατά 17.000 τόνους ανά έτος. Η επένδυση για την ανάπτυξη της νέας Γραμμής θα ανέλθει στα 1,5 δισεκατομμύρια ευρώ, αποφέροντας πολυεπίπεδα αναπτυξιακά οφέλη και αναβάθμιση των περιοχών που θα εξυπηρετούνται από το διευρυμένο δίκτυο του Μετρό, ενώ για τις κατασκευαστικές εργασίες θα δημιουργηθούν 5.000 νέες θέσεις εργασίας. Ο συνολικός σχεδιασμός προβλέπει ότι μετά την ολοκλήρωση της πρώτης φάσης κατασκευής θα αρχίσει η επέκταση της Γραμμής 4 προς το Μαρούσι, έργο που θα βελτιώσει ουσιαστικά τη συγκοινωνιακή σύνδεση των βόρειων και των ανατολικών προαστίων της Αθήνας. Τον Πρωθυπουργό υποδέχτηκαν στο εργοτάξιο και συνόδευσαν ο Υφυπουργός Υποδομών Γιώργος Καραγιάννης, ο Πρόεδρος του Διοικητικού Συμβουλίου της ΑΤΤΙΚΟ ΜΕΤΡΟ ΑΕ Νίκος Ταχιάος, ο Διευθύνων Σύμβουλος της εταιρείας Νίκος Κουρέτας, ο Διευθύνων Σύμβουλος της AVAX AE και Νόμιμος Εκπρόσωπος της κοινοπραξίας της Γραμμής 4 Κώστας Μιτζάλης και ο Τεχνικός Διευθυντής και Διευθυντής Έργου της Γραμμής 4 της AVAX AE, Νίκος Σπυριδωνάκος. "
2023-04-15,31690,https://www.primeminister.gr/2023/04/15/31690,Μήνυμα του Πρωθυπουργού Κυριάκου Μητσοτάκη για το Πάσχα | Ο Πρωθυπουργός της Ελληνικής Δημοκρατίας,"Το Πάσχα, η μεγάλη γιορτή της Ορθοδοξίας, σηματοδοτεί διαχρονικά την πορεία από τη δοκιμασία στη λύτρωση. Γίνεται έτσι ευκαιρία ατομικού και συλλογικού αναστοχασμού, αλλά και αφετηρία ελπίδας. Φέτος η σκέψη μας, αναπόφευκτα, στρέφεται στους συγγενείς της μεγάλης τραγωδίας των Τεμπών. Εύχομαι από καρδιάς η Μεγαλόχαρη να τους δίνει δύναμη, διότι αυτοί σηκώνουν τον μεγαλύτερο σταυρό. Όμως τον Γολγοθά ακολουθεί πάντα η Ανάσταση. Έτσι και το φετινό Πάσχα ας γίνει αφετηρία αισιοδοξίας και ελπίδας για μία καλύτερη Ελλάδα, μία πιο ισχυρή πατρίδα, με περισσότερη κοινωνική συνοχή, πρωτίστως με φροντίδα για τους πιο αδύναμους συμπολίτες μας. Θέλω εδώ, από την Τήνο, να ευχηθώ σε κάθε Ελληνίδα, σε κάθε Έλληνα απανταχού της γης, καλή Ανάσταση και χρόνια πολλά. "
2023-04-12,31674,https://www.primeminister.gr/2023/04/12/31674,Ενημερωτικό σημείωμα για τη σύσκεψη υπό τον Πρωθυπουργό Κυριάκο Μητσοτάκη με αντικείμενο τις καταβολές αποζημιώσεων και έκτακτων ενισχύσεων σε αγρότες και κτηνοτρόφους | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης προήδρευσε σύσκεψης στο Μέγαρο Μαξίμου με αντικείμενο τις καταβολές αποζημιώσεων και έκτακτων ενισχύσεων για τη ζωική και φυτική παραγωγή της χώρας. Οι αποζημιώσεις και οι έκτακτες ενισχύσεις που θα καταβληθούν στους παραγωγούς του πρωτογενούς τομέα από σήμερα 12 Απριλίου μέχρι τις 10 Μαΐου 2023, ανέρχονται σε 155 εκατ. ενώ για επιπλέον 30 εκατ. αποστέλλεται προς έγκριση στην Ευρωπαϊκή Επιτροπή μια δεύτερη δέσμη αιτήματος αποζημιώσεων, βάσει του προσωρινού πλαισίου κρατικών ενισχύσεων, λόγω εισβολής της Ρωσίας στην Ουκρανία.
Έτσι, το συνολικό ποσό των προγραμματισμένων πληρωμών (ΕΛΓΑ, de minimis, προσωρινό πλαίσιο για την Ουκρανική κρίση) ανέρχεται σε 185,8 εκατ. ευρώ. «Πιστεύω ότι στη διάρκεια αυτής της τετραετίας οι αγρότες και οι κτηνοτρόφοι ένιωσαν το έμπρακτο ενδιαφέρον της πολιτείας. Και παρά τις μεγάλες δυσκολίες που κληθήκαμε να αντιμετωπίσουμε, ο κόσμος της περιφέρειας διαπίστωσε πολλές πρωτοβουλίες, για να γίνουν καλύτερες οι συνθήκες παραγωγής της διακίνησης των προϊόντων. Αλλά ξεκίνησαν και σημαντικές μεταρρυθμίσεις που δρομολογήθηκαν για να εκσυγχρονιστεί συνολικά ο πρωτογενής τομέας. Ξέρω, ότι ακόμα έχουν να γίνουν πολλά. Ότι πρέπει να καλύψουμε την απόσταση που μας χωρίζει σε αυτό το μέτωπο από την Ευρώπη. Μας το επιτρέπει ο φυσικός μας πλούτος, αλλά προφανώς και οι ικανότητες των ανθρώπων μας. Tο βάρος από εδώ και στο εξής πρέπει να δίνεται ολοένα και περισσότερο στην καλύτερη οργάνωση, στην εξωστρέφεια, στα συνεταιριστικά σχήματα, σε κίνητρα που ήδη είναι πολλά για να γυρίσουν οι νέοι μας στο χωράφι. Και φυσικά στη σύνδεση των μοναδικών μας προϊόντων και με την μεταποίηση, τη βιομηχανία των τροφίμων, αλλά φυσικά και με τον τουρισμό. Όλα αυτά μπορούμε να τα πετύχουμε με συνεργασία, με σχέδιο, με σκληρή δουλειά, ακριβώς όπως το λέει και το σύνθημά μας: Να προχωρήσουμε σταθερά, τολμηρά, μπροστά», τόνισε κατά την έναρξη της σύσκεψης ο Πρωθυπουργός. Στη σύσκεψη συμμετείχαν ο Υπουργός Οικονομικών Χρήστος Σταϊκούρας, ο Υπουργός Αγροτικής Ανάπτυξης και Τροφίμων Γιώργος Γεωργαντάς, ο Υφυπουργός παρά τω Πρωθυπουργώ και Κυβερνητικός Εκπρόσωπος Γιάννης Οικονόμου, ο Γενικός Γραμματέας Δημοσιονομικής Πολιτικής Θάνος Πετραλιάς και ο Πρόεδρος ΕΛΓΑ Ανδρέας Λυκουρέντζος. Συνολικός απολογισμός πληρωμών αποζημιώσεων και ενισχύσεων 2020-2023 Επισημαίνεται ότι, συμπεριλαμβανομένων των σημερινών πληρωμών 65 εκατ. ευρώ, το σύνολο των αποζημιώσεων, οι οποίες πληρώθηκαν την περίοδο 2020-2023 από τον ΕΛ.Γ.Α., είναι ύψους 957.191.804,50 ευρώ, εκ των οποίων τα έσοδα του Οργανισμού από την Ειδική Ασφαλιστική Εισφορά των ασφαλισμένων παραγωγών είναι 637,5 εκατ. ευρώ, με αποτέλεσμα η ενίσχυση του ΕΛ.Γ.Α. με τον ν.3877/2010 από τον κρατικό προϋπολογισμό, να υπερβαίνει τα 351,4 εκατ. ευρώ.
Παράλληλα, την περίοδο 2020-2022 καταβλήθηκαν περίπου 81 εκατ. ευρώ, για τα Προγράμματα Κρατικών Οικονομικών Ενισχύσεων.
Υπενθυμίζεται δε πως στο πλαίσιο της συνεργασίας του ΕΛ.Γ.Α. με την Κυβερνητική Επιτροπή Κρατικής Αρωγής, διατέθηκαν για τις Πυρκαγιές του έτους 2021 33.742.304,40 ευρώ, ως πληρωμή προκαταβολών αποζημιώσεων, στις Π.Ε. Αττικής, Εύβοιας, Αρκαδίας, Ηλείας, Αιτωλοακαρνανίας.
Συνολικά, οι σημερινές ανακοινώσεις αποζημιώσεων και ενισχύσεων, αθροιστικά με αυτές των έκτακτων πληρωμών που πραγματοποιήθηκαν την προηγούμενη τριετία, ανέρχονται στο ποσό των 1,8 δισ. ευρώ.
Συμπεριλαμβάνονται, ενδεικτικά, οι ενισχύσεις και αποζημιώσεις για: Λιπάσματα, Ζωοτροφές (2% και Μέτρο 22), Κανονισμό 467 για τον αμπελοοινικό και οπωροκηπευτικό τομέα, de minimis και covid 19, ΕΛΓΑ και ΚΟΕ, Προανθικό στάδιο, ΕΦΚ στο αγροτικό πετρέλαιο, ενισχύσεις λόγω Ουκρανικής κρίσης.
Η Κυβέρνηση αποδεικνύει, έτσι, έμπρακτα ότι βρίσκεται, σταθερά, στο πλευρό των παραγωγών, στηρίζοντας, ουσιαστικά, τη ζωική και φυτική παραγωγή της χώρας. Ακολουθεί ολόκληρη η τοποθέτηση του Πρωθυπουργού Κυριάκου Μητσοτάκη: «Σήμερα νομίζω ότι είναι μία καλή μέρα για τους αγρότες και τους κτηνοτρόφους μας, καθώς ξεκινά η καταβολή ενισχύσεων και αποζημιώσεων για τη φυτική και τη ζωική παραγωγή, σε ολόκληρη τη χώρα. Τα Υπουργεία Οικονομικών και Αγροτικής Ανάπτυξης συνεργάστηκαν μαζί με τον ΕΛΓΑ και μπόρεσαν να αξιοποιήσουν τελικά κάθε διαθέσιμο πόρο. Έτσι, μέχρι τις 10 Μαΐου, οι παραγωγοί του πρωτογενούς τομέα θα λάβουν αθροιστικά 155 εκατομμύρια. Αμέσως θα εισπράξουν τα 80 εκατομμύρια όσοι είχαν ζημιές το 2022. Επιπλέον 8,3 εκατομμύρια θα λάβουν παραγωγοί οι οποίοι επλήγησαν από τις πυρκαγιές σε Λέσβο, σε Ρέθυμνο και σε Φωκίδα. Θα αποζημιωθούν, επίσης, όσοι είχαν καταστροφές από φωτιές τα δύο τελευταία χρόνια, αλλά δεν εντοπίστηκαν από τα δορυφορικά συστήματα. Ενώ, αρχές Μαΐου, θα εξοφληθούν και όλες οι υποχρεώσεις που έχουν απομείνει για τον παγετό του 2021, περί τα 7 εκατομμύρια. Μέχρι τη Μεγάλη Πέμπτη, αν τα λέω καλά κ. Υπουργέ, θα ενισχυθούν επίσης με 28 εκατομμύρια, καλλιέργειες σε βερίκοκα, σε ροδάκινα, σε συμπύρηνα, σε νεκταρίνια. Είναι παραγωγή κυρίως της Βόρειας Ελλάδος, σε Πέλλα, Ημαθία, Λάρισα, Φλώρινα, Πιερία, Κοζάνη και Κιλκίς. Για να ακολουθήσουν Καβάλα, Σέρρες, Χαλκιδική, Καστοριά, Μαραθώνας και άλλες περιοχές. Τότε θα καταβληθεί και στους νησιώτες μας το μεταφορικό ισοδύναμο, μιλάμε για ακόμα 50 εκατομμύρια. Και σήμερα, τέλος, θα καταβληθούν τα πρώτα 25 εκατομμύρια σε αγρότες που είχαν απώλειες από την εισβολή της Ρωσίας στην Ουκρανία. Είναι κάτι το οποίο διεκδικήσαμε και πετύχαμε από την Ευρωπαϊκή Επιτροπή, να πάρουμε την έγκρισή τους. Και αρχικά θα δουν στους λογαριασμούς τους χρήματα όσοι καλλιεργούν μήλα και κάστανα. Σε δεύτερη φάση θα καλυφθούν με 28 εκατομμύρια, αφού λάβουμε τη σχετική έγκριση από την Ευρωπαϊκή Επιτροπή, αυτοί που έχουν μελίσσια, καπνά, Κορινθιακή σταφίδα, αχλάδια και κρόκο. Ολοκληρώνεται, έτσι, μια μεγάλη προσπάθεια όχι μόνο με τις γενικές φοροελαφρύνσεις από τις οποίες προφανώς είχαν όφελος και οι αγρότες, ούτε με τα μέτρα ειδικής στήριξης όπως ο μειωμένος ΦΠΑ σε λιπάσματα και ζωοτροφές. Να θυμίσω τα φορολογικά κίνητρα για όσους συμμετέχουν σε συνεταιριστικά σχήματα, την πολύ σημαντική επιστροφή του ειδικού φόρου στο πετρέλαιο, την αναστολή του φόρου επιτηδεύματος. Είναι ένα συνολικό πρόγραμμα ενισχύσεων το οποίο προσεγγίζει τα 2 δισεκατομμύρια. Πιστεύω ότι στη διάρκεια αυτής της τετραετίας οι αγρότες και οι κτηνοτρόφοι ένιωσαν το έμπρακτο ενδιαφέρον της πολιτείας. Και παρά τις μεγάλες δυσκολίες που κληθήκαμε να αντιμετωπίσουμε, ο κόσμος της περιφέρειας διαπίστωσε πολλές πρωτοβουλίες, για να γίνουν καλύτερες οι συνθήκες παραγωγής της διακίνησης των προϊόντων. Αλλά ξεκίνησαν και σημαντικές μεταρρυθμίσεις που δρομολογήθηκαν για να εκσυγχρονιστεί συνολικά ο πρωτογενής τομέας. Ξέρω, ότι ακόμα έχουν να γίνουν πολλά. Ότι πρέπει να καλύψουμε την απόσταση που μας χωρίζει σε αυτό το μέτωπο από την Ευρώπη. Μας το επιτρέπει ο φυσικός μας πλούτος, αλλά προφανώς και οι ικανότητες των ανθρώπων μας. Tο βάρος από εδώ και στο εξής πρέπει να δίνεται ολοένα και περισσότερο στην καλύτερη οργάνωση, στην εξωστρέφεια, στα συνεταιριστικά σχήματα, σε κίνητρα που ήδη είναι πολλά για να γυρίσουν οι νέοι μας στο χωράφι. Και φυσικά στη σύνδεση των μοναδικών μας προϊόντων και με την μεταποίηση, τη βιομηχανία των τροφίμων, αλλά φυσικά και με τον τουρισμό. Όλα αυτά μπορούμε να τα πετύχουμε με συνεργασία, με σχέδιο, με σκληρή δουλειά, ακριβώς όπως το λέει και το σύνθημά μας: Να προχωρήσουμε σταθερά, τολμηρά, μπροστά. "
2023-03-31,31538,https://www.primeminister.gr/2023/03/31/31538,Μήνυμα του Πρωθυπουργού Κυριάκου Μητσοτάκη στο πλαίσιο της Συνόδου «Bucha Summit» | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης απηύθυνε μήνυμα στη σύνοδο «Bucha Summit» που πραγματοποιήθηκε σήμερα στο Κίεβο, για τη συμπλήρωση ενός έτους από την απόσυρση των ρωσικών δυνάμεων από την περιοχή της Μπούτσα και την επακόλουθη αποκάλυψη της σφαγής του άμαχου πληθυσμού. Ακολουθεί το μήνυμα του Πρωθυπουργού (ανεπίσημη μετάφραση από τα αγγλικά): Πρόεδρε Zelenskyy, αγαπητοί συνάδελφοι, Θα ήθελα πολύ να μπορούσα να βρίσκομαι μαζί σας σήμερα. Είναι ακόμα νωπό στη μνήμη μου το σοκ που ένιωσα όταν άκουσα για πρώτη φορά για τη σφαγή και είδα τις αποκρουστικές εικόνες των αποτρόπαιων εγκλημάτων που διαπράχθηκαν στη Μπούτσα πέρυσι. Η ρωσική εισβολή στην Ουκρανία επανέφερε τον πόλεμο στην ευρωπαϊκή ήπειρο και προκάλεσε σε μια άνευ προηγουμένου απειλή για την Ευρώπη και τη διεθνή τάξη. Η σφαγή στη Μπούτσα έγινε ένα ισχυρό σύμβολο αυτού του άδικου και φρικτού πολέμου. Δυστυχώς, δεν ήταν η μόνη. Ας μην ξεχνάμε τις άλλες τρομερές ιστορίες ανείπωτης βίας και πόνου, όπως στη Μποροντιάνκα, στο Ιρπίν και στο Χοστομέλ. Η Μαριούπολη είναι τώρα μια πόλη-φάντασμα. Όλοι θυμόμαστε τις εικόνες από το θέατρο της Μαριούπολης, που φιλοξενούσε αμάχους, να έχει μετατραπεί σε ερείπια με εκατοντάδες νεκρούς. Θυμόμαστε τις εικόνες από το μαιευτήριο της Μαριούπολης που καταστράφηκε από ρωσικό χτύπημα. Την ώρα που η Ουκρανία και ο λαός της συνεχίζουν τον γενναίο αγώνα τους, υπερασπιζόμενοι την ελευθερία και την ανεξαρτησία, την κυριαρχία και την εδαφική ακεραιότητα, σήμερα, κατά την πρώτη επέτειο απελευθέρωσης της Μπούκα οφείλουμε στα θύματα των φρικαλεοτήτων, οφείλουμε στα μέλη των οικογενειών τους να υποστηρίξουμε όλες τις προσπάθειες για να διασφαλίσουμε την πλήρη λογοδοσία, τόσο σε εθνικό όσο και σε διεθνές επίπεδο, για τα πιο σοβαρά διεθνή εγκλήματα που διαπράχθηκαν στην Ουκρανία. Η Ελλάδα υποστηρίζει πλήρως τις προσπάθειες αυτές. Ως διαχρονικός υποστηρικτής του Διεθνούς Ποινικού Δικαστηρίου, το οποίο διαδραματίζει καθοριστικό ρόλο στην προσπάθεια απόδοσης ευθυνών για τα διεθνή εγκλήματα που εμπίπτουν στη δικαιοδοσία του, η χώρα μου επαναβεβαιώνει τη σημασία της τήρησης των αρχών και αξιών που κατοχυρώνονται στο Καταστατικό της Ρώμης και της υπεράσπισης της ακεραιότητάς του. Πριν από ένα χρόνο, μαζί με άλλες 42 χώρες, παραπέμψαμε την κατάσταση στην Ουκρανία στον Εισαγγελέα του Διεθνούς Ποινικού Δικαστηρίου. Ήταν ένα πρωτοφανές βήμα στην ιστορία του Δικαστηρίου, που επέτρεψε την ταχεία και έγκαιρη εμπλοκή του Εισαγγελέα και του Γραφείου του. Μαζί με τους εταίρους μας στην ΕΕ χαιρετίσαμε την πρόσφατη συμφωνία για τη δημιουργία του Διεθνούς Κέντρου για τη Δίωξη του Εγκλήματος της Επίθεσης κατά της Ουκρανίας στη Χάγη. Είμαστε έτοιμοι να εξετάσουμε όλα τα πιθανά νομικά εργαλεία για τη θέσπιση ενός κατάλληλου μηχανισμού για την εκδίκαση αυτού του εγκλήματος, σύμφωνα πάντα με το Διεθνές Δίκαιο και τα ισχύοντα πρότυπα της διεθνούς ποινικής δικαιοσύνης. Τέλος, χαιρετίζουμε επίσης την πρόσφατη υπογραφή της συμφωνίας για τη δημιουργία γραφείου του Διεθνούς Ποινικού Δικαστηρίου στην Ουκρανία ως ένα σημαντικό βήμα προς την ενίσχυση της συνεργασίας μεταξύ του Δικαστηρίου και των ουκρανικών αρχών. Όλα τα θύματα αξίζουν την απόδοση δικαιοσύνης, καθώς χωρίς δικαιοσύνη δεν υπάρχει ειρήνη. Η απόδοση ευθυνών για τα διεθνή εγκλήματα που διαπράχθηκαν στην Ουκρανία συνιστά προτεραιότητα για την Ελλάδα και την Ευρωπαϊκή Ένωση. Προσφέρουμε την πλήρη στήριξή μας στο Διεθνές Ποινικό Δικαστήριο και στην Ουκρανία για τον σκοπό αυτό. "
2023-03-28,31508,https://www.primeminister.gr/2023/03/28/31508,Εισαγωγική τοποθέτηση του Πρωθυπουργού Κυριάκου Μητσοτάκη στο Υπουργικό Συμβούλιο | Ο Πρωθυπουργός της Ελληνικής Δημοκρατίας,"Καλή σας μέρα κυρίες και κύριοι συνάδελφοι. Η σημερινή μας συνεδρίαση, για όσους δεν το γνωρίζετε, συμπληρώνει έναν κύκλο 50 τακτικών συνεδριάσεων του Υπουργικού Συμβουλίου από το καλοκαίρι του 2019. Έργο το οποίο αποτυπώνεται σε 402 νόμους, που εγκρίθηκαν από το Υπουργικό Συμβούλιο, ψηφίστηκαν από τη Βουλή, καλύπτουν όλο το φάσμα της δημόσιας πολιτικής, από τη θωράκιση της Εθνικής Άμυνας και την αντιμετώπιση του Μεταναστευτικού, μέχρι τη μόνιμη ελάφρυνση από δεκάδες φόρους και την αύξηση των συντάξεων μετά από 12 χρόνια. Και από την ψηφιακή πρόοδο και την αναβάθμιση της Παιδείας και της Υγείας, μέχρι τον νέο κατώτατο μισθό, ο οποίος θυμίζω έφτασε από τα 650 ευρώ στα 780 ευρώ. Πρόκειται, όπως γνωρίζετε, για πρωτοβουλίες οι οποίες υλοποιήθηκαν ενώ ταυτόχρονα διαχειριστήκαμε αλλεπάλληλες κρίσεις. Την πανδημία, τις προκλήσεις των γειτόνων μας στο Αιγαίο, την απόπειρα μεταναστευτικής εισβολής, τελευταία την ενεργειακή «έκρηξη», την εισαγόμενη ακρίβεια από τον πόλεμο στην Ουκρανία, μία σειρά από φυσικές καταστροφές, εξελίξεις στις οποίες, πάντως, η πολιτεία έχει καταφέρει να υψώσει μια σειρά από ισχυρά «αναχώματα». Θυμίζω ότι σχεδόν έχουμε μηδενίσει πια τις αυξήσεις στις τιμές του ηλεκτρικού ρεύματος, έχουμε πια τον έκτο χαμηλότερο πληθωρισμό στην Ευρώπη, ενώ οι έκτακτες ενισχύσεις στο εισόδημα θα συνεχιστούν όσο καιρό διαρκεί η απειλή της διεθνούς ακρίβειας. Και, ασφαλώς, η οδυνηρή τραυματική εμπειρία των Τεμπών ανέδειξε τις ελλείψεις που έχει ακόμα το κράτος μας. Νησίδες αναχρονισμού που αντιστέκονται στη συλλογική πρόοδο, δίπλα σε ανεύθυνες συμπεριφορές που την υπονομεύουν. Η ανατροπή όλων αυτών καθίσταται έτσι μια σαφής προτεραιότητα για την επόμενη μέρα. Η χώρα και οι πολίτες χρειάζονται καθαρούς ορίζοντες και σε πείσμα όσων διέδιδαν τα αντίθετα σενάρια οι εθνικές εκλογές θα διεξαχθούν στη λήξη της τετραετίας, όπως εξ αρχής είχα δεσμευτεί. Θα γίνουν την Κυριακή 21 Μαΐου. Αν χρειαστεί δεύτερη αναμέτρηση ώστε να ακυρωθεί η περιπέτεια της απλής αναλογικής, αυτή θα πραγματοποιηθεί το αργότερο μέχρι τις αρχές Ιουλίου. Πρόκειται για έναν προγραμματισμό απόλυτα συνεπή με τις συνταγματικές προθεσμίες που ταυτόχρονα, όμως, συνυπολογίζει και μία σειρά από σοβαρά γεγονότα της κοινωνικής και οικονομικής ζωής, όπως οι πανελλαδικές εξετάσεις και η έναρξη της τουριστικής περιόδου. Στο μεταξύ, όμως, η δική μας δουλειά συνεχίζεται. Σίγουρα από αυτή δεν έλειψαν λάθη. Είμαστε εδώ για να τα διορθώνουμε. Και θα έλεγα ότι το σύνθημά μας από εδώ και στο εξής είναι: «προχωράμε μαζί μπροστά αλλάζοντας την Ελλάδα, πιο ασυμβίβαστα και πιο τολμηρά». Για να συμβεί αυτό, όμως, θα πρέπει όλοι μας να θυμίζουμε τα μεγάλα βήματα που έκανε η χώρα αυτά τα τέσσερα χρόνια. Όχι μόνο γιατί η συνέπεια λόγων και πράξεων χτίζει τελικά την εμπιστοσύνη των πολιτών, αλλά γιατί το σημαντικό μας έργο αποδεικνύει ότι η Ελλάδα μπορεί να αλλάζει. Μερικές φορές όχι όσο γρήγορα θα θέλαμε, αλλά αλλάζει. Αγαπητοί συνάδελφοι, πράγματι εδώ και τέσσερα χρόνια αξίζει τον κόπο σε κάθε ευκαιρία να θυμίσουμε ότι παρά τις μεγάλες δυσκολίες τηρήσαμε όλες τις κεντρικές μας προεκλογικές δεσμεύσεις. Μειώσαμε φόρους και εισφορές, στηρίζουμε και στηρίξαμε το μέσο εισόδημα, έχουμε σήμερα μία οικονομία που αναπτύσσεται με ρυθμό σχεδόν διπλάσιο του μέσου όρου της ευρωζώνης. Θυμίζω, ήμασταν ουραγοί στην ανάπτυξη το 2019. Δεσμευτήκαμε και κάναμε πράξη ότι θα φέρουμε πολλές ξένες επενδύσεις, ότι θα δημιουργήσουμε θέσεις εργασίας. Έχουμε δημιουργήσει 300.000 θέσεις εργασίας. Έχουμε ρίξει την ανεργία κατά 6 ποσοστιαίες μονάδες. Έχουμε ενισχύσει την Υγεία και την Παιδεία. Έχουμε κάνει 25.000 προσλήψεις στην Παιδεία μόνιμου εκπαιδευτικού προσωπικού. Η εθνική μας άμυνα έχει θωρακιστεί όσο ποτέ. Ενώ αντιμετωπίσαμε και το μεταναστευτικό. Να θυμίσω την κατάσταση την οποία κληρονομήσαμε όταν ήρθαμε στα πράγματα, τον Ιούλιο του 2019. Όλα αυτά μέσα σε ένα νέο ψηφιακό κράτος, το οποίο, ωστόσο, χρειάζεται νέα δομή λειτουργίας, όχι μόνο μεγαλύτερους μισθούς αλλά και με διαρκή αξιολόγηση. Και αυτό θα είναι το επόμενο εθνικό στοίχημα. Μάλιστα, ήδη σήμερα θα συζητήσουμε την επιβράβευση της αποδοτικότητας στο Δημόσιο και τους ταχύτερους διορισμούς μέσω του νέου ενιαίου διαγωνισμού του ΑΣΕΠ, θυμίζω ύστερα από δύο χρόνια αμειβόμενης δοκιμαστικής περιόδου. Για τα παραπάνω, βέβαια, θα έχουμε την ευκαιρία να μιλήσουμε τις επόμενες εβδομάδες. Για την ώρα έχω δύο σχόλια μόνο να κάνω. Το πρώτο αφορά τα καθήκοντά μας. Εξακολουθούμε να υπηρετούμε την αποστολή μας ως Υπουργοί όλων των Ελλήνων. Ενώ στη Βουλή θα προωθούμε νομοσχέδια τα οποία έχουν συζητηθεί χωρίς τροπολογίες της τελευταίας στιγμής, όπως συνέβαινε άλλοτε. Το δεύτερο που θέλω να τονίσω επικεντρώνεται στην αλήθεια του δημόσιου λόγου μας. Γιατί μόνο με αυτή τελικά μπορούμε να απαντάμε στο δηλητήριο των ψεμάτων των αντιπάλων μας. Πρέπει να παρουσιάζουμε το σημαντικό μας έργο με πειθώ, αλλά χωρίς υπερβολές, νιώθοντας, ακούγοντας, προσπαθώντας, αναγνωρίζοντας τα λάθη όπου αυτά έχουν γίνει, αλλά μη ακυρώνοντας τη σημαντική προσπάθεια την οποία έχουμε πετύχει αυτά τα χρόνια, ώστε η Ελλάδα του 2023 να είναι σε πολύ καλύτερη θέση απ’ ό,τι ήταν η Ελλάδα το 2019. Παράλληλα, έχουμε ένα συνεχές χρέος να αποκαλύπτουμε την παγίδα ακυβερνησίας της απλής αναλογικής, εξηγώντας ότι η πρώτη κάλπη θα κρίνει ποιος θα κυβερνήσει, ενώ η δεύτερη κάλπη θα κρίνει πώς θα κυβερνήσει. Και τονίζοντας ότι σε έναν εξαιρετικά ασταθή κόσμο η χώρα χρειάζεται σταθερή ηγεσία, γι’ αυτό και ο πολίτες πρέπει να γνωρίζουν ποιον ψηφίζουν για Πρωθυπουργό. Θα σας ενθάρρυνα να χρησιμοποιούμε και παραδείγματα από άλλες ευρωπαϊκές χώρες οι οποίες έχουν περιέλθει σε έναν κυκεώνα αστάθειας, ακριβώς επειδή έχουν ως εκλογικό σύστημα την απλή αναλογική, η οποία πολύ συχνά οδηγεί, πράγματι, σε ακυβερνησία. Στη γειτονική Βουλγαρία θα γίνουν την Κυριακή εκλογές. Είναι οι πέμπτες εκλογές, επαναλαμβάνω, οι πέμπτες εκλογές μέσα σε δύο χρόνια. Αδυνατούν οι φίλοι μας Βούλγαροι να σχηματίσουν οποιαδήποτε κυβέρνηση, θύματα και αυτοί της απλής αναλογικής και της αδυναμίας συνεννόησης μεταξύ των κομμάτων. Αναρωτιέμαι αν αυτό χρειαζόμαστε σήμερα στη χώρα μας. Συνεπώς, αυτοδύναμη Νέα Δημοκρατία σημαίνει ισχυρή Ελλάδα. Προϋπόθεση για να αποκτήσουμε ένα αποτελεσματικότερο κράτος, με καλύτερους μισθούς για όλους, αξιοπρεπή, καλύτερη υγεία σε καλύτερα νοσοκομεία, προσιτή στέγη κυρίως για τους νέους μας. Οι Ελληνίδες και οι Έλληνες στις εκλογές της 21ης Μαΐου θα επιλέξουν τελικά εάν ο τόπος θα συνεχίσει να διεκδικεί και να κερδίζει το στοίχημα του εκσυγχρονισμού. Φάνηκε πόσο δύσκολο είναι αυτό. Και θα κρίνουν τελικά δύο διαφορετικές θητείες στην οικονομία, στην κοινωνία, στην άμυνα, στην εξωτερική πολιτική, στη διεθνή εκπροσώπηση της χώρας. Ακόμα, θα κρίνουν την ετοιμότητα και τη δυνατότητα διαχείρισης κρίσεων, αλλά θα κρίνουν -πιστεύω- και την ειλικρίνεια, την πολιτική ευαισθησία και τη διαρκή προσπάθεια. Έτσι, με ευθύνη και ωριμότητα οι πολίτες, ο κυρίαρχος ελληνικός λαός, θα ζυγίσει και θα αποφασίσει. Είμαι σίγουρος ότι θα αποφασίσουν σωστά. "
2023-03-25,31488,https://www.primeminister.gr/2023/03/25/31488,Δήλωση του Πρωθυπουργού Κυριάκου Μητσοτάκη για την Εθνική Επέτειο της 25ης Μαρτίου | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης παρακολούθησε τη στρατιωτική παρέλαση στο Σύνταγμα για τον εορτασμό της Εθνικής Επετείου της 25ης Μαρτίου. Μετά την ολοκλήρωση της παρέλασης ο Πρωθυπουργός έκανε την ακόλουθη δήλωση: «Ο διπλός εορτασμός της εθνικής ανεξαρτησίας και του Ευαγγελισμού της Θεοτόκου διεξάγεται στη σκιά μιας μεγάλης εθνικής τραγωδίας. Αυτό καθιστά ακόμα πιο απαραίτητο τον ουσιαστικό ιστορικό αναστοχασμό. Πώς θα μπορέσουμε να εμπνευστούμε από τους θριάμβους του έθνους μας, πώς θα μπορέσουμε να διδαχτούμε από τις τραγωδίες σε αυτή τη μακρά πορεία διαρκούς προόδου του ελληνικού κράτους, του ελληνικού έθνους, του ελληνικού λαού. Η σημερινή ημέρα, όμως, είναι ταυτόχρονα μέρα γιορτής για τις Ένοπλες δυνάμεις μας, για τις γυναίκες, για τους άντρες οι οποίες και οι οποίοι παρέλασαν κρατώντας ψηλά τη σημαία, εκπέμποντας ένα αίσθημα εθνικής υπερηφάνειας. Δεν πρέπει ποτέ να ξεχνάμε ότι οι σημαντικοί πόροι οι οποίοι κατανέμονται στην εθνική άμυνα για τα αεροπλάνα μας, για τα τανκς μας, για τα καράβια μας, προέρχονται από το υστέρημα του ελληνικού λαού. Είναι όμως απολύτως απαραίτητοι για να διαφυλάξουμε την εθνική μας ανεξαρτησία. Εθνική ανεξαρτησία η οποία τελικά είναι προϋπόθεση για την κοινωνική πρόοδο, για την κοινωνική συνοχή. Χρόνια πολλά σε όλες τις Ελληνίδες, σε όλους τους Έλληνες. Χρόνια πολλά στην Ελλάδα μας». Νωρίτερα, ο Πρωθυπουργός παρακολούθησε τη δοξολογία στον Ιερό Μητροπολιτικό Ναό Αθηνών, στην οποία χοροστάτησε ο Αρχιεπίσκοπος Αθηνών και Πάσης Ελλάδος κ. Ιερώνυμος. "
2023-03-23,31478,https://www.primeminister.gr/2023/03/23/31478,Δήλωση του Πρωθυπουργού Κυριάκου Μητσοτάκη κατά την άφιξή του στη Σύνοδο του Ευρωπαϊκού Συμβουλίου | Ο Πρωθυπουργός της Ελληνικής Δημοκρατίας,"Το Ευρωπαϊκό Συμβούλιο του Μαρτίου θα έχει ως κύριο ζήτημα τα θέματα τα οποία αφορούν την ανταγωνιστικότητα της ευρωπαϊκής οικονομίας. Η Ελλάδα προσέρχεται σε αυτήν τη συζήτηση από μία πολύ ενισχυμένη θέση σε σχέση με το πού βρισκόταν το 2019. Με μία οικονομία η οποία αναπτύσσεται γρήγορα, με την ανεργία να αποκλιμακώνεται, το δημόσιο χρέος ως ποσοστό του ΑΕΠ να μειώνεται με τον γρηγορότερο ρυθμό σε όλη την Ευρωπαϊκή Ένωση και με την πατρίδα μας, πια, να είναι πρωταθλήτρια σε σχέση με τα ιστορικά στατιστικά στην προσέλκυση ξένων επενδύσεων. Αυτό επιτρέπει στην Ελληνική Κυβέρνηση να μπορεί να εξακολουθεί να στηρίζει τους πιο αδύναμους συμπολίτες μας απέναντι στην εισαγόμενη ακρίβεια, αλλά μας κάνει και πιο αισιόδοξους ότι οι καλύτερες μέρες της ελληνικής οικονομίας είναι ακόμα μπροστά μας. Βεβαίως, η Ευρώπη αντιμετωπίζει μία σειρά από μεγάλες οικονομικές προκλήσεις. Δεν αναφέρομαι μόνο στην εισαγόμενη ακρίβεια, η οποία είναι αποτέλεσμα της απρόκλητης ρωσικής εισβολής στην Ουκρανία, αναφέρομαι και στα ζητήματα τα οποία έχουν να κάνουν με τα υψηλά επιτόκια δανεισμού, μία αύξηση των επιτοκίων την οποία η Ευρωπαϊκή Κεντρική Τράπεζα κρίνει απαραίτητη προκειμένου να συγκρατήσουμε τον πληθωρισμό. Γνωρίζουμε ότι αυτή η αύξηση των επιτοκίων πιέζει και τους Έλληνες δανειολήπτες, καθώς τους υποχρεώνει να διαθέσουν μεγαλύτερο κομμάτι του διαθέσιμου εισοδήματός τους για τις δανειακές τους εξυπηρετήσεις. Όμως θέλω να τονίσω ότι η άλλη όψη του νομίσματος, της προόδου που έχουμε κάνει τα τελευταία χρόνια, είναι ότι οι τράπεζές μας είναι πια ισχυρές. Και μπροστά στην παγκόσμια χρηματοπιστωτική καταιγίδα η οποία ξετυλίχθηκε τις τελευταίες εβδομάδες, θέλω να διαβεβαιώσω, ακόμα μία φορά, όλους τους Έλληνες καταθέτες ότι το ελληνικό τραπεζικό σύστημα είναι ισχυρό και ότι οι καταθέσεις τους είναι προστατευμένες. Και βέβαια, καθώς η Ελλάδα θα εξακολουθεί να κάνει βήματα προόδου και να αποκτά -επιτέλους- την πολυπόθητη επενδυτική βαθμίδα, θα μπορούμε να προσβλέπουμε ότι και το κόστος δανεισμού για τις ελληνικές επιχειρήσεις, για τα ελληνικά νοικοκυριά, για την Ελληνική Δημοκρατία θα μειωθεί, με αποτέλεσμα να μην είμαστε τόσο αρνητικά εξαρτημένοι από οποιαδήποτε αύξηση επιτοκίων καθορίζεται από την Ευρωπαϊκή Κεντρική Τράπεζα. "
2023-03-17,31453,https://www.primeminister.gr/2023/03/17/31453,Δηλώσεις του Πρωθυπουργού Κυριάκου Μητσοτάκη στην έναρξη της σύσκεψης με αντικείμενο τη νέα αύξηση του κατώτατου μισθού | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης προήδρευσε σύσκεψης που πραγματοποιήθηκε στο Μέγαρο Μαξίμου με αντικείμενο την νέα αύξηση του κατώτατου μισθού. Κατά την έναρξη της σύσκεψης ο Πρωθυπουργός τόνισε: «Καλημέρα σας, η Κυβέρνηση προχωρά σήμερα, στην τρίτη διαδοχική αύξηση του κατώτατου μισθού, κατά 9,4%. Έτσι από την 1η Απριλίου, αυτός θα φτάσει τα 780 ευρώ από τα 650 ευρώ -θυμίζω- που ήταν το 2019. Κάτι που σημαίνει ότι από τότε έχουν προστεθεί ετησίως σχεδόν τρεις επιπλέον μισθοί στο εισόδημα περίπου 600.000 εργαζομένων. Η νέα αύξηση, προφανώς και θα συμπαρασύρει τα επιδόματα ανεργίας και όλες τις παροχές που συνδέονται με τον κατώτατο μισθό. Αναλυτικά θα μιλήσει για όλα αυτά σε λίγο ο Υπουργός Εργασίας. Δεν έχω αυταπάτες. Ξέρω, ξέρουμε ότι στη χώρα μας οι αμοιβές είναι ακόμα χαμηλές, ενώ πιέζονται ακόμα περισσότερο από τον εισαγόμενο πληθωρισμό. Είναι κάτι το οποίο το ακούω συνέχεια, ειδικά από νέες και νέους οι οποίοι δύσκολα τα βγάζουν πέρα. Η νέα αυτή αύξηση, προφανώς και δεν λύνει το πρόβλημα. Σίγουρα, όμως, προσφέρει μία πολύ σημαντική ανακούφιση και κυρίως δηλώνει την πρόθεσή μας να αναβαθμίσουμε τους μισθούς, τόσο στον Δημόσιο όσο και στον Ιδιωτικό τομέα. Θέλω να τονίσω ότι το τελικό ποσό το οποίο έχει συμφωνηθεί, βρίσκεται στο ανώτατο όριο των δυνατοτήτων μας. Είναι, ωστόσο, μέσα στις αντοχές των επιχειρήσεων που -θέλω να θυμίσω- τόσο πολύ στηρίχθηκαν από την ελληνική Κυβέρνηση κατά τη διάρκεια της πανδημίας. Ταυτόχρονα, η εθνική οικονομία παραμένει σε μία ισχυρή αναπτυξιακή δυναμική, η ανεργία υποχωρεί σταθερά, οι φόροι εξακολουθούν να μειώνονται. Τώρα κατά συνέπεια είναι η ώρα να στηριχθούν οι εργαζόμενοι με μία γενναία αύξηση του βασικού μισθού, γιατί το μέρισμα της ανάπτυξης πρέπει να το καρπώνονται δίκαια όλοι». Στη σύσκεψη συμμετείχαν ο Υπουργός Εργασίας και Κοινωνικών Υποθέσεων Κωστής Χατζηδάκης, ο Υπουργός Επικρατείας Άκης Σκέρτσος, ο Υφυπουργός παρά τω Πρωθυπουργώ Γιάννης Μπρατάκος, η Γενική Γραμματέας Εργασιακών Σχέσεων Άννα Στρατινάκη, ο Επικεφαλής του Οικονομικού Γραφείου του Πρωθυπουργού Αλέξης Πατέλης, ο Διευθυντής του Γραφείου Τύπου του Πρωθυπουργού Δημήτρης Τσιόδρας και η Διευθύντρια Επικοινωνίας του Πρωθυπουργού Κύρα Κάπη. "
2023-03-14,31442,https://www.primeminister.gr/2023/03/14/31442,Ενημερωτικό σημείωμα για τη σύσκεψη υπό τον Πρωθυπουργό Κυριάκο Μητσοτάκη με αντικείμενο την επανεκκίνηση του σιδηροδρομικού έργου | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης προήδρευσε σύσκεψης που πραγματοποιήθηκε στο Μέγαρο Μαξίμου με τους εκπροσώπους του ΟΣΕ, της ΕΡΓΟΣΕ και της Hellenic Train με αντικείμενο την επανεκκίνηση των σιδηροδρόμων. Στη διάρκεια της σύσκεψης συζητήθηκε το χρονοδιάγραμμα επανεκκίνησης με πρόσθετα μέτρα ασφάλειας, η αυστηρή τήρηση του χρονοδιαγράμματος για την υλοποίηση της σύμβασης σηματοδότησης και τηλεδιοίκησης, η ενδελεχής επιθεώρηση των υποδομών και η ενίσχυση του ΟΣΕ και της ΕΡΓΟΣΕ με προσωπικό. Σχετικές ανακοινώσεις θα γίνουν σήμερα, Τρίτη το απόγευμα, από τον Υπουργό Επικρατείας, αρμόδιο και για Θέματα Υποδομών και Μεταφορών Γιώργο Γεραπετρίτη. Κατά την έναρξη της σύσκεψης ο Πρωθυπουργός δήλωσε: «Καλημέρα σας, κατ’ αρχάς να σας ευχηθώ καλή δύναμη στη δύσκολη αποστολή την οποία αναλαμβάνετε ως καινούριοι Πρόεδροι και Διευθύνοντες Σύμβουλοι της ΟΣΕ και της ΕΡΓΟΣΕ. Ήθελα να συναντηθούμε σήμερα, μαζί και με τους εκπροσώπους της Hellenic Train, για να δηλώσω με τον πιο κατηγορηματικό τρόπο ότι η ανάταξη των σιδηροδρόμων μας δεν αποτελεί απλά ένα καθολικό αίτημα της ελληνικής κοινωνίας, αλλά αποτελεί πια κι ένα προσωπικό δικό μου στοίχημα και αυτό άλλωστε είναι και το περιεχόμενο της ανάληψης της πολιτικής ευθύνης από πλευράς μου. Είναι μία αναγνώριση διαχρονικών παθογενειών που οδήγησαν σε αυτό το ατύχημα, είναι όμως και η άρνηση της συνθηκολόγησης με τις αιτίες που το προκάλεσαν. Και με αυτές τις αιτίες έχουμε κηρύξει όλοι πόλεμο και τον πόλεμο αυτόν πρέπει να τον κερδίσουμε. Ο σκοπός μου είναι να σας ενθαρρύνω στη δύσκολη αποστολή την οποία έχετε μπροστά σας. Παραλαμβάνετε δύο πληγωμένους Οργανισμούς, ας μην κοροϊδευόμαστε, οι οποίοι πρέπει να σταθούν στα πόδια τους. Και όπως έχουμε πει και μαζί με τον Υπουργό και όπως αναμένω να ανακοινώσετε σήμερα, η πρώτη προτεραιότητα είναι ένα ασφαλές -το τονίζω το ασφαλές- σχέδιο άμεσης επαναλειτουργίας των σιδηροδρόμων μας, ενδεχομένως όπως μας υποδείξετε με ένα περιορισμένο συγκοινωνιακό φορτίο, αλλά με όσο το δυνατόν περισσότερες πρόσθετες δικλίδες προστασίας και ασφάλειας των επιβατών, αλλά και όσων εργάζονται στα τρένα μας. Και φυσικά, η δεύτερη καθοριστική προτεραιότητα που αφορά πρωτίστως την ΕΡΓΟΣΕ αλλά και τον ΟΣΕ με τον οποίο πρέπει να συνεργαστούμε, αλλά και την Hellenic Train, είναι η επιτάχυνση πια της ολοκληρωμένης εγκατάστασης του συστήματος τηλεδιοίκησης στον κεντρικό άξονα της χώρας. Πιστεύω ότι είναι και δικό σας χρέος να ανυψώσετε το ηθικό των εργαζομένων και πιστεύω ότι και αυτοί οφείλουν να γίνουν η όψη του νέου ανανεωμένου προσώπου των τρένων μας. Ακούσαμε διαλόγους που προκαλούν και οργή και ντροπή. Αρνούμαι προσωπικά να πιστέψω ότι αποτελούν τον κανόνα, όμως και ως εξαιρέσεις δυστυχώς κόστισαν ζωές και γι’ αυτό καμία τέτοια συμπεριφορά πια δεν μπορεί να είναι ανεκτή. Και πιστεύω επίσης ότι σύντομα το πόρισμα της Επιτροπής Εμπειρογνωμόνων, αλλά και η τεχνική βοήθεια που έχουμε ζητήσει από την Ευρωπαϊκή Ένωση, θα μπορούν να μας επιτρέψουν να χαράξουμε ένα μεσοπρόθεσμο και μακροπρόθεσμο σχέδιο για τους σιδηροδρόμους πια του 2030. Έχουμε πολλή δουλειά να κάνουμε. Πιστεύω ότι έχουμε τεχνογνωσία. Θα βρούμε και πρόσθετη τεχνογνωσία από την Ευρωπαϊκή Ένωση. Θα εξασφαλίσουμε τους πόρους εκείνους οι οποίοι είναι απαραίτητοι για να μπορούμε ως χώρα να έχουμε τα τρένα που μας αξίζουν. Και να τονίσω στο σημείο αυτό, ότι έχει πάρα πολύ μεγάλη σημασία για εμένα τα τρένα και οι γραμμές που έχουμε, να εξασφαλίσουμε ότι θα λειτουργούν με απόλυτη ασφάλεια πριν συζητήσουμε για μελλοντικές επεκτάσεις των τρένων μας. Νομίζω ότι αυτό πρέπει να είναι το κύριο μέλημα. Όπως βέβαια να εξασφαλίσουμε ότι ο ΟΣΕ θα έχει μια σταθερή χρηματοδότηση, προκειμένου να μπορεί να συντηρεί τις γραμμές του με τον τρόπο που απαιτείται για το δικό μας σιδηροδρομικό δίκτυο. Τέλος, θέλω να γνωρίζετε ότι δεν πρόκειται να αντιμετωπίσω το θέμα αυτό ως πεδίο κομματικής αντιπαράθεσης. Ο αντίπαλός μας και εδώ, είναι το βαθύ κράτος του αναχρονισμού, το οποίο δυστυχώς στους σιδηροδρόμους μας έχει εκδηλωθεί με μεγαλύτερη ένταση ενδεχομένως απ’ ό,τι σε άλλους τομείς της δημόσιας διοίκησης. Πρέπει να καταπολεμήσουμε τις νησίδες εκείνες που αντιστέκονται στον εκσυγχρονισμό. Πρέπει να καταπολεμήσουμε -και το λέω ευθέως- και το δικό μας κακό εαυτό. Χρειαζόμαστε τη συνεργασία και την συμπαράταξη όλων. Ξέρετε πολύ καλά ότι και ο Υπουργός Επικρατείας, ο οποίος έχει αναλάβει τα καθήκοντα με πρώτιστη και κύρια αποστολή την ανάταξη των σιδηροδρόμων μας, αλλά και εγώ, θα είμαστε δίπλα σας. Δεν έχουμε πολύ χρόνο στη διάθεσή μας και νομίζω ότι πρέπει όλοι να υπερβάλλουμε τους εαυτούς μας, ώστε να μπορούμε να πετύχουμε τον στόχο τον οποίο έχουμε θέσει». Στη σύσκεψη συμμετείχαν οι Πρόεδροι και Διευθύνοντες Σύμβουλοι του ΟΣΕ Παναγιώτης Τερεζάκης και της ΕΡΓΟΣΕ Χρήστος Παληός και ο Διευθύνων Σύμβουλος της Hellenic Train Maurizio Capotorto. Από την πλευρά της Κυβέρνησης έλαβαν μέρος, ο Υπουργός Επικρατείας, αρμόδιος και για Θέματα Υποδομών και Μεταφορών Γιώργος Γεραπετρίτης, o Υπουργός Επικρατείας Άκης Σκέρτσος, ο Υφυπουργός παρά τω Πρωθυπουργώ Γιάννης Μπρατάκος, ο Υφυπουργός παρά τω Πρωθυπουργώ και Κυβερνητικός Εκπρόσωπος Γιάννης Οικονόμου και ο Διευθυντής του Γραφείου Τύπου του Πρωθυπουργού Δημήτρης Τσιόδρας. "
2023-03-13,31439,https://www.primeminister.gr/2023/03/13/31439,Ενημερωτικό σημείωμα για τη συνάντηση του Πρωθυπουργού Κυριάκου Μητσοτάκη με τον Πρόεδρο της Κυπριακής Δημοκρατίας Νίκο Χριστοδουλίδη | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης συναντήθηκε στο Μέγαρο Μαξίμου με τον Πρόεδρο της Κυπριακής Δημοκρατίας Νίκο Χριστοδουλίδη, ο οποίος πραγματοποιεί επίσημη επίσκεψη στην Ελλάδα, την πρώτη επίσημη επίσκεψη στο εξωτερικό μετά την εκλογή του. Κατά τη διάρκεια της συνάντησης επιβεβαιώθηκε ότι το Κυπριακό παραμένει κορυφαία προτεραιότητα της εξωτερικής πολιτικής της Ελλάδας, καθώς και η διαρκής συνεργασία και ο συντονισμός με την Κυπριακή Δημοκρατία. Η βούληση εμβάθυνσης της συνεργασίας σε όλους τους τομείς με αιχμή τους τομείς της ενέργειας, της ναυτιλίας, της προστασίας του περιβάλλοντος, επισφραγίστηκε με την ανακοίνωση από τους δύο ηγέτες της θεσμοθέτησης Ανωτάτου Συμβουλίου Συνεργασίας Ελλάδας-Κύπρου. Ο Κυριάκος Μητσοτάκης χαιρέτισε τη δήλωση του Προέδρου της Κυπριακής Δημοκρατίας ότι θα κάνει ό,τι είναι δυνατόν για την επανέναρξη των συνομιλιών και τη δημιουργία προϋποθέσεων επίλυσης του Κυπριακού. Ο Πρωθυπουργός επανέλαβε την προσήλωση Ελλάδας και Κύπρου στον κοινό στόχο της επανεκκίνησης διαπραγματεύσεων, στο πλαίσιο των Αποφάσεων των Ηνωμένων Εθνών. Ο Νίκος Χριστοδουλίδης ενημέρωσε τον Πρωθυπουργό για τις τελευταίες εξελίξεις στο Κυπριακό και για την ανάγκη ενεργότερης εμπλοκής της Ε.Ε. στο ζήτημα. Ο Πρωθυπουργός ενημέρωσε τον Πρόεδρο της Κυπριακής Δημοκρατίας για τις τελευταίες εξελίξεις στις ελληνοτουρκικές σχέσεις, τονίζοντας ότι μετά τους καταστροφικούς σεισμούς στη γειτονική χώρα υπάρχει βελτίωση του κλίματος. Επανέλαβε δε ότι η Ελλάδα τάσσεται σταθερά υπέρ του διαλόγου με την Τουρκία στη βάση του Διεθνούς Δικαίου και των σχέσεων καλής γειτονίας. Συζητήθηκε ακόμη η συνεργασία Ελλάδας-Κύπρου στον τομέα της ενέργειας , καθώς η ευρύτερη περιοχή καθίσταται κομβικής σημασίας στην προσπάθεια απεξάρτησης της Ευρώπης από τα ρωσικά ορυκτά καύσιμα. Επίσης αντάλλαξαν απόψεις για ζητήματα κοινού και ευρωπαϊκού ενδιαφέροντος, όπως το Μεταναστευτικό και οι τελευταίες εξελίξεις στην Ουκρανία ενόψει και της επόμενης Συνόδου του Ευρωπαϊκού Συμβουλίου (23-24 Μαρτίου) στις Βρυξέλλες. Στη συνάντηση με διευρυμένη σύνθεση που πραγματοποιήθηκε μετά την κατ’ ιδίαν συνάντηση των δύο ηγετών, από την ελληνική πλευρά συμμετείχαν οι υπουργοί Εξωτερικών Νίκος Δένδιας, Επικρατείας Άκης Σκέρτσος, ο υφυπουργός παρά τω Πρωθυπουργώ Γιάννης Μπρατάκος, ο γενικός γραμματέας του ΥΠΕΞ πρέσβης Χάρης Λαλάκος, η διευθύντρια του Διπλωματικού γραφείου του Πρωθυπουργού πρέσβης Άννα Μαρία Μπούρα, ο πρέσβης της Ελλάδας στην Κύπρο Ιωάννης Παπαμελετίου και η Αναπληρώτρια Κυβερνητική Εκπρόσωπος Αριστοτελία Πελώνη. Ακολουθούν οι δηλώσεις του Πρωθυπουργού Κυριάκου Μητσοτάκη και του Προέδρου της Κυπριακής Δημοκρατίας Νίκου Χριστοδουλίδη: Κυριάκος Μητσοτάκης: Κύριε Πρόεδρε της Κυπριακής Δημοκρατίας, σάς υποδέχομαι με πολύ μεγάλη χαρά, σήμερα στην Αθήνα, στην πρώτη σας επίσημη επίσκεψη μετά την εκλογή σας, διερμηνεύοντας πιστεύω τα αισθήματα όλου του ελληνικού λαού. Θερμά συγχαρητήρια, εύχομαι καλή δύναμη και αντοχές. Αντοχές στα δύσκολα. Αγαπητέ μου Νίκο, δυστυχώς η συνάντησή μας γίνεται με βαριά ακόμα τα σύννεφα της οδύνης από την τραγωδία των Τεμπών. Σύννεφα που σκεπάζουν και την Ελλάδα αλλά και την Κύπρο, γιατί σε αυτό το φρικτό δυστύχημα έχασαν τη ζωή τους και δύο νέοι της Μεγαλονήσου, η Αναστασία και ο Κυπριανός. Όμως όσο λυπημένοι και θυμωμένοι νιώθουμε, τόσο αποφασισμένοι είμαστε να αλλάξουμε όλα όσα μας πόνεσαν. Κενά δεκαετιών στις υποδομές, αλλά και απαράδεκτες συμπεριφορές κρατικών υπαλλήλων που επίσης, δυστυχώς, έρχονται από το χθες. Αναλαμβάνοντας μάλιστα πλήρως την ευθύνη εκ μέρους του πολιτικού συστήματος, ένα δήλωσα και δηλώνω: ότι θα είμαι πρώτος στη μάχη για να ξεριζωθεί από τη χώρα κάθε «νησίδα» του παλιού αναχρονιστικού κράτους. Αυτή είναι η μεγάλη μάχη την οποία πρέπει να κερδίσουμε. Οι λαοί μας, λοιπόν, αγαπητέ μου Νίκο, είναι μαζί και σε αυτήν την δοκιμασία, όπως είναι πάντα μαζί και στις χαρές και στις λύπες και γι΄ αυτό θα ήθελα να δεχτείς τα συλλυπητήριά μας προς τις οικογένειες και όλους τους αδελφούς Κυπρίους, με την ίδια θέρμη που και εμείς δεχτήκαμε τη δική σας συμπαράσταση. Διαχρονικά, άλλωστε, είμαστε δίπλα-δίπλα στην ίδια πλευρά και πάντα με τα ίδια συναισθήματα. Και αυτό θα συνεχίσουμε να κάνουμε, ειδικά μάλιστα σε αυτήν τη συγκυρία. Γιατί πράγματι, αγαπητέ μου Νίκο, ανέλαβες τα καθήκοντά σου εν μέσω μιας μεγάλης γεωπολιτικής ρευστότητας, μιας μεγάλης πολιτικής μεταβλητότητας, με την πληγή του πολέμου στην Ουκρανία να είναι ακόμα ανοιχτή και τον αναθεωρητισμό και την αμφισβήτηση των διεθνών συνόρων να εκφράζεται πια δυστυχώς απροκάλυπτα. Και σήμερα είναι αναγκαίο όσο ποτέ, η ενίσχυση της συστράτευσης μεταξύ της Ελλάδος και της Κύπρου. Η στενή μας συνεργασία ξεκινάει ήδη την ερχόμενη εβδομάδα στο Ευρωπαϊκό Συμβούλιο. Με τον Πρόεδρο Αναστασιάδη είχαμε μία μακρά πορεία κοινών αγώνων στις Βρυξέλλες και είμαι έτοιμος σε αυτό το νέο σου ξεκίνημα, να συνεχίσουμε το μεγάλο μας κοινό όραμα για την επίλυση, την οριστική επίλυση του Κυπριακού, στη βάση πάντα των αποφάσεων των Ηνωμένων Εθνών. Και με τον προκάτοχό σου, όπως γνωρίζεις καλά, Αθήνα και Λευκωσία πετύχαμε τα τελευταία χρόνια να διευρύνουμε τη διπλωματική επιρροή του εθνικού μας μετώπου σε όλα τα πεδία, από την καταδίκη της επιθετικότητας κατά των χωρών μας, έως την υιοθέτηση κοινών πολιτικών για το μεταναστευτικό. Μαζί αγωνιστήκαμε και συμβάλλαμε στη δημιουργία του Ταμείου Ανάκαμψης, μαζί καταφέραμε και πετύχαμε Ελλάδα και Κύπρος, Κύπρος και Ελλάδα, να γίνουν πια πρωταγωνιστές ενός νέου ενεργειακού χάρτη που τώρα διαμορφώνεται. Και στο επόμενο Ευρωπαϊκό Συμβούλιο θα βρεθούν στο επίκεντρο κρίσιμα ζητήματα που αφορούν και την Ελλάδα και την Κύπρο: Η οικονομία, η μακροπρόθεσμη ανταγωνιστικότητα της Ευρώπης, η διαφύλαξη της ενιαίας αγοράς, η προώθηση της πράσινης και της ψηφιακής μετάβασης. Η παρουσία σου, λοιπόν, στο επόμενο Ευρωπαϊκό Συμβούλιο ξεκινά πολύ δυναμικά. Και ως προς την πρόκληση του μεταναστευτικού, ένα θέμα το οποίο μας έχει απασχολήσει και τους δύο πολύ, θα συνεχίζουμε να υποστηρίζουμε από κοινού τις θέσεις μας προκειμένου να διασφαλίσουμε τα συμφέροντα των κρατών-μελών της πρώτης γραμμής, όπως είναι και η Ελλάδα και η Κύπρος. Και πρωταρχική σημασία σε αυτή την προσπάθεια έχει, προφανώς, η προστασία των συνόρων μας, τα οποία ταυτόχρονα είναι και τα εξωτερικά σύνορα της Ευρωπαϊκής Ένωσης. Με σεβασμό πάντα στο Διεθνές Δίκαιο αλλά και στα ανθρώπινα δικαιώματα. Όσον αφορά τώρα τις σχέσεις Ελλάδας-Τουρκίας, μετά από μια μακρά περίοδο απαράδεκτων προκλήσεων, μια μακρά περίοδο επιθετικής συμπεριφοράς, βιώνουμε σήμερα και στη συνέχεια των φονικών σεισμών που ανθρώπινα έφεραν τους δύο λαούς μας πιο κοντά, μια αποκλιμάκωση και μια πιο θετική συμπεριφορά. Και στη στάση αυτή εμείς ανταποκριθήκαμε και θα ανταποκρινόμαστε πάντα σε ό,τι αποσκοπεί στη μείωση της έντασης και στο διάλογο. Και θέλω να ελπίζω ότι μια τέτοια βελτίωση μπορεί να έχει θετικό αντίκτυπο και στο Κυπριακό. Άλλωστε, η διεθνής νομιμότητα δεν μπορεί να ανέχεται τον 21ο αιώνα ούτε κατοχικό στρατό στην Κύπρο, ούτε ξεπερασμένα συστήματα εγγυήσεων και δικαιώματα επεμβάσεων τρίτων στις υποθέσεις της. Αντίθετα, είναι πλέον καιρός το ευρωπαϊκό κεκτημένο να απλωθεί σε όλο το νησί, στο πλαίσιο της επανενωμένης διζωνικής δικοινοτικής ομοσπονδίας στην οποία όλοι συμφωνούμε. Και αν η τουρκική αδιαλλαξία εμπόδιζε μέχρι τώρα κάθε βήμα, η εμπειρία σου ως Υπουργός Εξωτερικών με κάνει, αγαπητέ μου Νίκο, πιο αισιόδοξο. Και αυτή η αισιοδοξία γίνεται πραγματική ελπίδα, γνωρίζοντας την ισχυρή σου βούληση την οποία την διατύπωσες από την πρώτη στιγμή που σε εμπιστεύτηκε ο κυπριακός λαός, να επανεκκινήσει ο σχετικός διάλογος για το Κυπριακό. Και να εκκινήσει μάλιστα ενδεχομένως και με πιο δυναμική ευρωπαϊκή εμπλοκή, την οποία η χώρα μας προφανώς θα στηρίξει και θα διεκδικήσει. Ξεκινάμε, λοιπόν, μία νέα σελίδα συνεργασίας και συντονισμού. Οι νέες προκλήσεις για τη διατήρηση της ειρήνης, της ασφάλειας, της σταθερότητας στη γειτονιά μας και ιδιαίτερα στην περιοχή της Ανατολικής Μεσογείου απαιτούν και εγρήγορση και συνεργασία με όλους τους εταίρους και όλους τους συμμάχους μας. Και πιστεύω ότι μία πρώτη πολύ θετική έκφραση αυτού του νέου ξεκινήματος είναι αυτό το οποίο ανακοινώνουμε σήμερα, η θεσμοθέτηση του Ανώτατου Συμβουλίου Συνεργασίας μεταξύ των δύο χωρών μας. Θα έλεγα, τολμώ να πω ότι είναι μία διαδικασία οργανωμένου διακυβερνητικού διαλόγου που ενδεχομένως θα έπρεπε να είχε θεσμοθετηθεί εδώ και αρκετό καιρό. Την ανακοινώνουμε όμως επίσημα σήμερα και πιστεύω ότι στην πρώτη μας συνεδρίαση θα μπορούμε να συζητάμε πολλά θέματα κοινού ενδιαφέροντος όπως η ενέργεια, η ναυτιλία, η προστασία του περιβάλλοντος και να θέτουμε πια κοινούς στόχους και κοινά χρονοδιαγράμματα με συγκεκριμένα ορόσημα για το πώς η συνεργασία μεταξύ των δύο κρατών μπορεί να γίνει ακόμα πιο στενή. Συνεχίζουμε, λοιπόν, αυτή την κοινή μας πορεία με την Αθήνα πάντα στο πλευρό της Λευκωσίας, αξιότιμε κύριε Πρόεδρε της Κυπριακής Δημοκρατίας, αλλά και με εμένα πάντα στο δικό σου πλευρό, φίλε μου Νίκο. Και πάλι καλώς ήρθες στην Αθήνα. Νίκος Χριστοδουλίδης: Κύριε Πρωθυπουργέ, αγαπητέ μου Κυριάκο, θέλω να σε ευχαριστήσω για τη θερμή φιλοξενία και την πολύ εποικοδομητική συζήτηση που είχαμε. Θα ήθελα να εκφράσω για ακόμη μία φορά τα συλλυπητήριά μου για την ανείπωτη τραγωδία στα Τέμπη στις οικογένειες των θυμάτων. Στην πλειοψηφία τους νέοι άνθρωποι στους οποίους συμπεριλαμβάνονται, όπως πολύ σωστά έχεις αναφέρει, και δύο Κύπριοι. Η Κύπρος συμπαρίσταται και πενθεί μαζί με την Ελλάδα. Η σημειολογία της πρώτης επίσκεψης του Προέδρου της Κυπριακής Δημοκρατίας, του εκάστοτε Προέδρου της Κυπριακής Δημοκρατίας, στην Ελλάδα είναι εξαιρετικά σημαντική και στέλνει και ένα ξεκάθαρο, αν θέλετε, μήνυμα για το επίπεδο των σχέσεών μας αλλά και των αδελφικών δεσμών ανάμεσα στις δύο χώρες. Η πρώτη μου επίσκεψη ως Πρόεδρος της Κυπριακής Δημοκρατίας στην Ελλάδα δεν είναι, όμως, απλά συμβολικής σημασίας. Έχει ιδιαίτερη ουσιαστική σημασία, λαμβάνοντας υπόψη τις κοινές προκλήσεις που έχουμε να αντιμετωπίσουμε καθώς και τις κοινές μας επιδιώξεις τόσο σε διμερές και περιφερειακό επίπεδο όσο και εντός της κοινής ευρωπαϊκής μας οικογένειας. Και όλα αυτά αντανακλώνται και από τη σημερινή πολύ εποικοδομητική συζήτηση που είχαμε. Είχαμε, πρώτα και πάνω απ’ όλα, σήμερα, την ευκαιρία να συζητήσουμε για το Κυπριακό, που μεταξύ άλλων ενημέρωσα λεπτομερώς τον Πρωθυπουργό για την ανάγκη ενεργότερης εμπλοκής της Ευρωπαϊκής Ένωσης στην προσπάθεια για να σπάσουμε το αδιέξοδο στο Κυπριακό και να επαναρχίσουν οι συνομιλίες. Γνωρίζουμε πάρα πολύ καλά πως τα δεδομένα δεν είναι εύκολα. Γνωρίζουμε τις δυσκολίες, αλλά την ίδια στιγμή έχουμε την έντονη πεποίθηση ότι η παρούσα κατάσταση πραγμάτων δεν μπορεί να αποτελεί τη λύση του Κυπριακού, δεν μπορεί η Κύπρος να παραμένει μοιρασμένη και υπό κατοχή. Ανταλλάξαμε σήμερα επίσης απόψεις για τις διμερείς μας σχέσεις, οι οποίες φυσικά και είναι εξαίρετες, αλλά υπάρχει πάντοτε περιθώριο βελτίωσής τους και είναι σε αυτό το πλαίσιο, όπως προανέφερε και ο Κυριάκος, που συμφωνήσαμε να καθιερώσουμε ένα θεσμοθετημένο όργανο διακυβερνητικής συνεργασίας, το οποίο θα προβλέπει κοινές συναντήσεις των Υπουργικών Συμβουλίων στην παρουσία των δύο μας σε τακτά χρονικά διαστήματα. Θεωρώ την απόφαση αυτή ως ιδιαίτερα σημαντική. Μία απόφαση που έπρεπε, όπως πολύ εύστοχα έχεις αναφέρει, να είχε ληφθεί εδώ και χρόνια. Τα περιθωριακά ζητήματα και ειδικότερα οι εξελίξεις στη γειτονιά μας ήταν επίσης ένα σημαντικό μέρος των συζητήσεων που είχαμε σήμερα. Υπάρχουν πολλές προκλήσεις στην περιοχή μας, αλλά υπάρχουν και πολλές ευκαιρίες. Εμείς επικεντρωνόμαστε στην κατάλληλη διαχείριση των προκλήσεων, όσο και στη βέλτιστη αξιοποίηση των ευκαιριών που υπάρχουν. Και σε αυτό το πλαίσιο συζητήσαμε και τις κοινές περιφερειακές μας δράσεις που αποδεικνύουν στην πράξη, αποδεικνύουν εμπράκτως την προσπάθεια της Ελλάδας και της Κύπρου να είμαστε πυλώνες ασφάλειας και σταθερότητας στην περιοχή. Μέρος της συζήτησης, το ανέφερε και ο Πρωθυπουργός, ήταν και η άμεση και συγκινητική, θα έλεγα, ανταπόκριση των κυβερνήσεων, αλλά και των απλών ανθρώπων σε Ελλάδα και Κύπρο, στον πόνο και στη καταστροφή που προκάλεσαν οι καταστροφικοί σεισμοί στην Τουρκία και στην Συρία. Νιώθω πως αυτά μας δείχνουν για ακόμη μια φορά πως επί της ουσίας η επιδίωξη όλων πρέπει να είναι η ειρηνική συνύπαρξη σε συνθήκες ευημερίας και ασφάλειας και μακριά από πολεμικές κορώνες και απειλές εκτός του πλαισίου της διεθνούς νομιμότητας. Τέλος, συζητήσαμε θέματα που αφορούν την Ευρωπαϊκή Ένωση και την επικείμενη κοινή μας συμμετοχή στο Ευρωπαϊκό Συμβούλιο Μαρτίου, όπου θα συζητηθεί σημαντικός αριθμός θεμάτων που επηρεάζουν τις χώρες μας: Ο πόλεμος στην Ουκρανία, θέματα ενέργειας, το μεταναστευτικό και η ανάγκη υλοποίησης της απόφασης που λάβατε στο τελευταίο Ευρωπαϊκό Συμβούλιο για την εκπόνηση σχεδίου δράσης της Ευρωπαϊκής Ένωσης για τη μεταναστευτική οδό της Ανατολικής Μεσογείου. Αναφερθήκαμε σαφώς και στο γεγονός ότι τόσο ο Πρωθυπουργός όσο κι εγώ ανήκουμε στη μεγάλη οικογένεια του Ευρωπαϊκού Λαϊκού Κόμματος και τη σημασία που έχει αυτό στην υλοποίηση των κοινών μας στόχων. Θέλω, κλείνοντας, να εκφράσω για ακόμη μια φορά τη χαρά μου που βρίσκομαι στην Ελλάδα, να ευχαριστήσω και πάλι τον Πρωθυπουργό για τη φιλοξενία, διαβεβαιώνοντας την ίδια στιγμή ότι η συνεργασία μας όχι μόνο θα συνεχιστεί όπως και πριν να είναι πολύ στενή, να είναι ειλικρινής, άμεση και αποτελεσματική, αλλά θέλω να διαβεβαιώσω ότι θα ενισχυθεί ακόμη περισσότερο, θα είναι ακόμη πιο αποτελεσματική. Ευχαριστώ πάρα, πάρα πολύ για τη φιλοξενία. Κυριάκος Μητσοτάκης: Ευχαριστώ, Πρόεδρε. "
2023-03-10,31434,https://www.primeminister.gr/2023/03/10/31434,Δηλώσεις της Προέδρου της Δημοκρατίας Κατερίνας Σακελλαροπούλου και του Πρωθυπουργού Κυριάκου Μητσοτάκη κατά την έναρξη της συνάντησής τους στο Προεδρικό Μέγαρο | Ο Πρωθυπουργός της Ελληνικής Δημοκρατίας,"Κυριάκος Μητσοτάκης: Κυρία Πρόεδρε, δυστυχώς η σημερινή μας τακτική συνάντηση διεξάγεται σε ένα πολύ βαρύ κλίμα και πιστεύω ότι τα αισθήματα, τα οποία κυριαρχούν σήμερα στην ελληνική κοινωνία, είναι η θλίψη και ο θυμός. Είχαμε την ευκαιρία και οι δύο να βρεθούμε από την πρώτη στιγμή στον τόπο του τραγικού δυστυχήματος και από τότε έχουν περάσει αρκετές μέρες, αλλά παρά ταύτα πιστεύω ότι κάθε Έλληνας και κάθε Ελληνίδα ταυτιζόμαστε με τους συγγενείς των θυμάτων, βλέπουμε στα θύματα τα παιδιά μας, τους φίλους μας, τους συγγενείς μας και αυτό πιστεύω κάνει τη θλίψη τόσο έντονη. Ταυτόχρονα υπάρχει θυμός – και δικαιολογημένος θυμός – για ένα συμβάν το οποίο από την πρώτη στιγμή είπα ότι δεν έπρεπε να είχε συμβεί, αναλαμβάνοντας έτσι την ευθύνη που αναλογεί στην Κυβέρνηση, στη διάρκεια της θητείας της οποίας έγινε αυτή η τραγωδία. Όμως, όπως είπα και χθες στο Υπουργικό Συμβούλιο, ο χρόνος δεν μπορεί να γυρίσει πίσω και αυτό το οποίο οφείλουμε να κάνουμε είναι, αφενός να διασφαλίσουμε, στον βαθμό που αυτό αφορά την Κυβέρνηση, ότι η έρευνα για τα αίτια του δυστυχήματος θα γίνει με απόλυτη διαφάνεια και με τη μέγιστη δυνατή ταχύτητα για να αποδοθεί δικαιοσύνη – και σ’ αυτή την προσπάθεια δεν θα διστάσω να αξιοποιήσω και κάθε ευρωπαϊκή βοήθεια, η οποία μπορεί να είναι διαθέσιμη. Έχω ήδη ζητήσει από την αρμόδια Ευρωπαϊκή Αρχή Σιδηροδρόμων να εκπονήσει άμεσα ένα πόρισμα για την ασφάλεια των σιδηροδρόμων μας, με προτάσεις για το πώς μπορούμε να βελτιωθούμε, και αυτό το πόρισμα να είναι αμέσως δημόσιο από τη στιγμή που θα ολοκληρωθεί. Από την άλλη, οφείλουμε να κάνουμε άμεσες διορθωτικές κινήσεις για να βελτιώσουμε το επίπεδο ασφάλειας των τρένων μας και σε αυτή την κατεύθυνση κινήθηκαν και οι χθεσινές μου εξαγγελίες, τα τρένα να επαναλειτουργήσουν το συντομότερο δυνατό με τη μέγιστη δυνατή ασφάλεια, με δύο σταθμάρχες σε κάθε σταθμό και σε κάθε βάρδια, και βέβαια με δικιά μου δέσμευση ότι το περιβόητο σύστημα τηλεδιοίκησης, το οποίο, θέλω να σας θυμίσω, εκκρεμεί από το 2014, θα ολοκληρωθεί ταχύτατα, εντός των επόμενων μηνών. Πιστεύω όμως ότι αυτό το συμβάν κατέδειξε και τις μεγάλες προκλήσεις που εξακολουθούμε να αντιμετωπίζουμε στον πραγματικό εκσυγχρονισμό του κράτους. Είναι μια μάχη διαρκείας, με κατεστημένες αντιλήψεις, με νοοτροπίες που έρχονται από το παρελθόν. Έχουμε αποδείξει, κυρία Πρόεδρε, ότι μπορούμε, ως χώρα, αρκετές από αυτές τις μάχες να τις κερδίζουμε. Και δεν γίνεται, ταυτόχρονα, σε μια χώρα να υπάρχουν σύγχρονα τεχνολογικά συστήματα, όπως το 112 που μπορεί να ειδοποιεί οποιονδήποτε Έλληνα σε κάθε γωνιά της πατρίδας μας για μια επερχόμενη φυσική καταστροφή, και από την άλλη να μην μπορούν κάποιοι σταθμάρχες να συνεννοηθούν μεταξύ τους. Άρα αυτή η σύγκρουση με αυτό το οποίο θα αποκαλούσε κάποιος το βαθύ αναχρονιστικό κράτος αποκτά, θα σας έλεγα, χαρακτηριστικά κατεπείγοντος. Νομίζω ότι θα είναι και η πρόκληση όχι απλά για το επόμενο διάστημα, είναι μια μεγάλη πρόκληση συνολικά για τη χώρα, να εκσυγχρονιστούμε πραγματικά, να γίνουμε Ευρώπη παντού, όχι μόνο κάπου, σε ορισμένους τομείς. Και προσωπικά ήμουν πάντα ταγμένος σε αυτή τη μάχη. Ξέρω ότι αυτή η μάχη έχει και νίκες, έχει και πολύ σκληρές στιγμές, όπως αυτή, και γι’ αυτό θα συνεχίσω να αγωνίζομαι, αλλά προφανώς δεν είναι μια μοναχική μάχη αυτή. Είναι μια μάχη που πιστεύω ότι κινητοποιεί πολλές υγιείς δυνάμεις στην ελληνική κοινωνία και εντός του κρατικού μηχανισμού, που ζητούν ένα καλύτερο κράτος, με περισσότερη λογοδοσία, περισσότερη αποτελεσματικότητα, περισσότερη διαφάνεια, περισσότερη αξιοκρατία, περισσότερη αξιολόγηση. Και για όλα αυτά θα συνεχίζω προσωπικά να αγωνίζομαι. Κατερίνα Σακελλαροπούλου: Κύριε Πρόεδρε, η χώρα βιώνει μια τραγωδία. Το τραύμα μας είναι ανοιχτό, συλλογικό και βαθύ. Δεν υπάρχουν λόγια που να μπορούν να απαλύνουν τον πόνο για τις ζωές που χάθηκαν. Η κοινωνία μας πενθεί και θυμώνει και χάνει την εμπιστοσύνη της στους θεσμούς. Αυτόν τον θυμό, την οργή του κόσμου, πρέπει να μην τον ξεχάσουμε, να μην τον απωθήσουμε, αλλά να τον κάνουμε παραγωγικό. Δεν νιώθουμε μόνο την ευθύνη, αλλά και τη ντροπή θα έλεγα. Πρέπει να υπάρξει άμεση και πλήρης λογοδοσία προς κάθε κατεύθυνση. Και να διασφαλίσουμε όλοι μαζί, και με όλες μας τις δυνάμεις, ότι ποτέ ξανά δεν θα συμβεί μια τέτοια τραγωδία. Να ξεριζώσουμε τις παθογένειες, να αφήσουμε οριστικά πίσω μας τις όψεις μιας Ελλάδας που μας απομακρύνει και μας εκθέτει. Αυτό είναι χρέος απέναντι στις ζωές που χάθηκαν άδικα, αλλά και απέναντι στον τόπο μας. "
2023-03-09,31427,https://www.primeminister.gr/2023/03/09/31427,Εισαγωγική τοποθέτηση του Πρωθυπουργού Κυριάκου Μητσοτάκη στη συνεδρίαση του Υπουργικού Συμβουλίου | Ο Πρωθυπουργός της Ελληνικής Δημοκρατίας,"Αγαπητοί συνάδελφοι, η σημερινή μας συνεδρίαση διεξάγεται στη σκιά της τραγωδίας των Τεμπών και της εθνικής οδύνης που ακόμα διαρκεί. Και οι σκέψεις μας είναι πρώτα και πάνω απ’ όλα στις οικογένειες των θυμάτων, γι’ αυτό και θα επαναλάβω τη δημόσια συγνώμη μου στο όνομα όλων όσοι κυβέρνησαν τη χώρα εδώ και χρόνια, αλλά κυρίως προσωπικά. Αναλαμβάνω κατά συνέπεια την ευθύνη. Και δεν μπορούμε, δεν θέλουμε, δεν πρέπει να κρυφτούμε πίσω από μία σειρά ανθρώπινων σφαλμάτων. Θα ξαναπώ αυτό το οποίο ήδη έχω γράψει: αν το έργο της τηλεδιοίκησης είχε ολοκληρωθεί αυτό το δυστύχημα θα ήταν πρακτικά αδύνατον να είχε συμβεί. Και η τεχνολογία θα μας είχε βοηθήσει για να αποτρέψουμε το αδιανόητο: για αρκετά χιλιόμετρα δύο τρένα να κινούνται στην ίδια γραμμή σε πορεία σύγκρουσης. Το γεγονός ότι αυτό το ψηφιακό σύστημα ελέγχου, το έργο της τηλεδιοίκησης, θα λειτουργεί σε λίγους μήνες από τώρα, δεν αποτελεί δικαιολογία, κάνει και τον προσωπικό μου πόνο ακόμα μεγαλύτερο, καθώς δεν προφτάσαμε να το εγκαταστήσουμε πριν συμβεί το κακό. Το τελευταίο το οποίο με ενδιαφέρει αυτή τη στιγμή είναι να μπούμε σε μία στείρα αντιπαράθεση για το ποιος φταίει. Απαντώ: όλοι φταίμε και ας το ομολογήσουμε με θάρρος. Από κυβερνήσεις και διοικήσεις που επί χρόνια κατάντησαν ένα κρίσιμο έργο «γιοφύρι της Άρτας», μέχρι κάποιες συντεχνίες που ταυτόχρονα εμπόδιζαν κάθε αξιολόγηση του προσωπικού των τρένων μας. Τον επιμερισμό των ευθυνών θα τον κάνει η Δικαιοσύνη, γρήγορα και στον ανώτατο δυνατό βαθμό. Όμως η τραγωδία έγινε με εμάς στο τιμόνι της χώρας. Δεν μπορώ να γυρίσω τον χρόνο πίσω, μπορώ όμως να εγγυηθώ στους Έλληνες και στις Ελληνίδες δύο απλά πράγματα: Πρώτον απόλυτη, επαναλαμβάνω, απόλυτη διαφάνεια στην έρευνα, ώστε να εντοπιστούν τα σφάλματα και να κριθούν δίκαια όσοι εμπλέκονται. Και δεύτερον, δρομολόγηση άμεσων πρωτοβουλιών για τη βελτίωση της προβληματικής κατάστασης στους σιδηροδρόμους μας, σε επίπεδο και μέσων τεχνολογίας αλλά και διαχείρισης του ανθρώπινου δυναμικού. Προσωπικά ακούγοντας τους διαλόγους, τους επίμαχους διαλόγους το βράδυ του δυστυχήματος, αισθάνθηκα αυτό που πιστεύω ότι αισθανθήκατε κι εσείς και αισθάνθηκαν όλες οι Ελληνίδες και όλοι οι Έλληνες: οργή αλλά και ντροπή. Έχω όμως μία υποχρέωση να μετατρέψω αυτά τα συναισθήματά μου σε δημιουργική δράση. Και αυτό άλλωστε υποσχέθηκα και στην κυρία Ιωάννα Βούλγαρη στην κηδεία του μονάκριβου γιου της, του Σπύρου. Και αυτό θα κάνω, αυτό θα κάνουμε όλοι μαζί. Ξεκινώ λοιπόν παρουσιάζοντας το πλαίσιο των παρεμβάσεών μας. Με προτεραιότητα πάντα την στήριξη των συγγενών των θυμάτων, την οικονομική στήριξη αλλά και την ηθική και την ψυχολογική στήριξη. Σχετικές ανακοινώσεις θα γίνουν άμεσα και με την διακριτικότητα που αυτό απαιτεί. Στο μεταξύ τα τρένα μας, όπως είπε και ο αρμόδιος Υπουργός, θα πρέπει να αρχίσουν και πάλι να κινούνται το συντομότερο δυνατό, με τη μέγιστη δυνατή ασφάλεια. Θα έχουμε πλέον δύο σταθμάρχες σε κάθε βάρδια, εάν χρειαστεί βραχυπρόθεσμα θα πρέπει να περιορίσουμε και το μεταφορικό έργο. Είναι μία προσπάθεια στην οποία είμαι σίγουρος ότι θα έχουμε στο πλευρό μας και όλους τους εργαζόμενους. Ταυτόχρονα, αυστηροποιούμε άμεσα το νομικό πλαίσιο για τις καταστροφές και τις κλοπές στο δίκτυο. Ήδη προγραμματισμένες προσλήψεις του τακτικού προσωπικού δρομολογούνται άμεσα και προσωπικά θα κινήσω γη και ουρανό ώστε το έργο της τηλεδιοίκησης να ολοκληρωθεί το συντομότερο. Έχω ήδη επικοινωνήσει προσωπικά με τον Διευθύνοντα Σύμβουλο της Alstom στη Γαλλία. Την επόμενη εβδομάδα θα είμαστε θέση να ανακοινώσουμε συγκεκριμένα και δεσμευτικά χρονοδιαγράμματα. Μέχρι το τέλος του καλοκαιριού το έργο αυτό θα έχει τελειώσει. Συναντήθηκα χθες, σε μία μακρά και πολύ διαφωτιστική συζήτηση, με του ειδικούς της Ευρωπαϊκής Επιτροπής για την πλήρη αναδιοργάνωση των σιδηροδρόμων μας. Τους ζήτησα, πέραν της τεχνικής βοήθειας, και μία αναλυτική έκθεση για την ασφάλεια των τρένων μας, με συγκεκριμένες προτάσεις βελτίωσης και διαδικασιών αλλά και συστημάτων. Δεσμεύτηκα ότι αυτή η έκθεση με το που θα είναι έτοιμη θα δοθεί αμέσως στη δημοσιότητα. Όμως δεν χρειαζόμαστε μόνο τεχνική βοήθεια, αυτή θα την έχουμε και από την Ευρωπαϊκή Επιτροπή αλλά και από μεμονωμένα κράτη-μέλη τα οποία προσφέρθηκαν να βοηθήσουν. Θα χρειαστούμε και πρόσθετη χρηματοδότηση. Θα βρούμε και πρόσθετη χρηματοδότηση κατευθύνοντας και από το Ταμείο Ανάκαμψης -έχουμε αυτή την δυνατότητα να το κάνουμε- πιο πολλά κεφάλαια από αυτά τα οποία έχουμε ήδη δεσμεύσει -δεν είναι λίγα, είναι περί τα 270 εκατομμύρια- θα κατευθύνουμε ακόμα περισσότερα κεφάλαια στα μέσα σταθερής τροχιάς. Άλλωστε, ο σιδηρόδρομος είναι το πιο φιλοπεριβαλλοντικό, είναι το πιο φθηνό, είναι το πιο κοινωνικό μέσο μαζικής μεταφοράς, επίγειο, και σε όλες τις προηγμένες χώρες είναι και το πιο ασφαλές μέσο. Έτσι θα γίνει και στην πατρίδα μας. Και έχω ζητήσει από τον Υπουργό Επικρατείας και εκτελούντα χρέη Υπουργού Υποδομών και Μεταφορών να ενημερώσει τις ηγεσίες όλων των κοινοβουλευτικών κομμάτων. Και είμαστε πάντα έτοιμοι σε αυτό το σχέδιο το οποίο καταθέτουμε να ενσωματώσουμε οποιαδήποτε δημιουργική πρόταση μας κατατεθεί. Αγαπητοί συνάδελφοι, οι Ελληνίδες και οι Έλληνες είμαστε μαζί σε αυτή τη δοκιμασία. Ειδικά οι νέοι μας οι οποίοι διαμαρτύρονται με ευπρέπεια έχουν πιστεύω κάθε δίκιο να είναι θυμωμένοι, το ίδιο και οι γονείς τους. Γιατί στα τραγικά θύματα των Τεμπών βλέπουμε όλοι μας, όλοι μας βλέπουμε τα παιδιά μας, οι νεότεροι βλέπουν τους δικούς τους φίλους. Θα επιμείνω όμως ότι όσο σημαντικό είναι να δώσουμε χώρο στη θλίψη και την οργή, άλλο τόσο δεν πρέπει να επιτρέψουμε αυτή να γίνει σπίθα ενός νέου διχασμού, γιατί είναι και αυτός μία όψη ενός νομίσματος που η χώρα έχει πληρώσει πολύ ακριβά. Όπως, δυστυχώς, ακριβά και σκληρά πληρώνει και το αποτυχημένο της παρελθόν στα Τέμπη, εκεί που δυστυχώς απεδείχθη πόσο δύσκολος, επίπονος είναι ο αληθινός εκσυγχρονισμός του τόπου. Γιατί πράγματι είναι, ξέρετε, αδιανόητο στην ίδια χώρα που μέσα σε λίγους μήνες έγιναν 100.000 δωρεάν προληπτικές μαστογραφίες με ηλεκτρονικά ραντεβού, σώζοντας ζωές, να χάνονται ζωές τόσο άδικα από δύο τρένα τα οποία κινούνται σε αντίθετη κατεύθυνση. Ούτε και μπορεί, πιστεύω, να είναι ανεκτή μία εφιαλτική παράλληλη πραγματικότητα: από τη μία να λειτουργεί σε όλη την επικράτεια και σε κάθε κινητό το «112», οι πολίτες να προμηθεύονται τα φάρμακά τους μέσω ηλεκτρονικής συνταγογράφησης και από την άλλη σταθμάρχες και μηχανοδηγοί να μην μπορούν να συνεννοηθούν. Όλα αυτά πιστεύω ότι δείχνουν το μέγεθος του χρέους που έχουμε να αφήσουμε πίσω μας ένα σύστημα το οποίο δεν κρύψαμε ποτέ ότι θέλουμε να αλλάξουμε δραστικά. Ένα σύστημα που παρά τα μεγάλα εμπόδια αλλάζουμε μέρα με τη μέρα, αλλά πρέπει να το αλλάξουμε ριζικά. Και ξέρω ότι ταυτόχρονα αναμετριόμαστε και με τις υψηλές προσδοκίες που οι πολίτες έχουν από εμάς. Γι’ αυτό και οι μάχες μας, μάχες όλων σας, όλων μας, με τις πολλές «νησίδες» της καθυστέρησης που αντιστέκονται, αυτή είναι μία μάχη η οποία πρέπει να ενταθεί. Και, πιστέψτε με, προσωπικά γνωρίζω από πρώτο χέρι πόσο δύσκολη είναι αυτή η μάχη. Το έμαθα καλά όταν ως απλός βουλευτής είχα έρθει σε σύγκρουση με «εργατοπατέρες» της δικής μας παράταξης ή όταν ως Υπουργός Διοικητικής Μεταρρύθμισης πάλευα για την αξιολόγηση των δημοσίων υπαλλήλων εν μέσω πάρα πολλών αντιδράσεων. Δεν έκανα πίσω τότε, δεν θα κάνω πίσω τώρα. Πρόκειται για μία αντιπαράθεση διαρκείας, που είδαμε πόσες παγίδες κρύβει. Είναι ένας πόλεμος με το σκοτεινό κράτος του αναχρονισμού. Ένα κράτος το οποίο κατά καιρούς μπορεί να παίρνει -ας είμαστε ειλικρινείς- διάφορα κομματικά χρώματα, αλλά που παραμένει βαθύ, γιατί έχει δομηθεί επί δεκαετίες πάνω σε κατεστημένες νοοτροπίες. Πάνω σε συστημικές αδράνειες, σε μικροπολιτικά τερτίπια και δυστυχώς σε ανεύθυνες συμπεριφορές. Είναι το προβληματικό κράτος το οποίο σας ζητώ να ανατρέψουμε και θα το ανατρέψουμε, σε όποιον τομέα και αυτό εκδηλώνεται, όσα εμπόδια και αν συναντήσουμε. Μόνο έτσι, και κλείνω με αυτό, το δραματικό αίτημα «ποτέ ξανά» που ακούστηκε στη Λάρισα, θα μετατραπεί σε μία δυναμική απόφαση: «Τώρα ή ποτέ». Τώρα ή ποτέ για την αναγέννηση ολόκληρης της χώρας. Και η δική μας απάντηση είναι τώρα, και μάλιστα προσπαθώντας περισσότερο και με μεγαλύτερο πείσμα. Πιο γρήγορα και πιο αποτελεσματικά, ξεκινώντας άμεσα. "
2023-03-01,31414,https://www.primeminister.gr/2023/03/01/31414,Δήλωση του Πρωθυπουργού Κυριάκου Μητσοτάκη | Ο Πρωθυπουργός της Ελληνικής Δημοκρατίας,"Μόλις επέστρεψα από τον τόπο μιας τραγωδίας που θα μείνει για πάντα χαραγμένη στη συλλογική μας μνήμη. Δεκάδες συμπολίτες μας, οι πιο πολλοί νέα παιδιά, έχασαν εκεί τη ζωή τους, σε ένα φρικτό σιδηροδρομικό δυστύχημα χωρίς προηγούμενο στην πατρίδα μας. Ευχαριστώ από καρδιάς τις γυναίκες και τους άνδρες του κρατικού μηχανισμού που κινητοποιήθηκαν από την πρώτη στιγμή. Πυροσβέστες και διασώστες, στελέχη του ΕΚΑΒ, της Αστυνομίας, της Αυτοδιοίκησης, όπως και τους γιατρούς και υγειονομικούς και τους ψυχολόγους στα νοσοκομεία μας. Έκαναν και κάνουν το καλύτερο δυνατό σε εξαιρετικά αντίξοες συνθήκες. Συνάντησα συγγενείς των θυμάτων και των αγνοουμένων στο νοσοκομείο της Λάρισας. Μέσα στον ανείπωτο πόνο τους, με περίσσευμα αξιοπρέπειας, με ρώτησαν «γιατί». Και μου είπαν «ποτέ ξανά». Τους οφείλουμε μία ειλικρινή απάντηση. Ο Υπουργός Υποδομών και Μεταφορών, Κώστας Καραμανλής, αναλαμβάνοντας την αντικειμενική πολιτική ευθύνη, υπέβαλε αμέσως την παραίτησή του. Το ίδιο και οι επικεφαλής του ΟΣΕ και της ΕΡΓΟΣΕ. Η στάση του τον τιμά, καθώς όλα δείχνουν πως το δράμα οφείλεται, δυστυχώς, κυρίως σε τραγικό ανθρώπινο λάθος. Μεταβατικός Υπουργός, μέχρι τις εθνικές εκλογές, ορίζεται ο Υπουργός Επικρατείας, Γιώργος Γεραπετρίτης, από τον οποίο ήδη ζήτησα να προχωρήσει γρήγορα στη σύσταση ανεξάρτητης και υπερκομματικής Επιτροπής Εμπειρογνωμόνων, που θα εξετάσει πλήρως τα αίτια του δυστυχήματος. Αλλά θα εξετάσει και τις διαχρονικές καθυστερήσεις στην υλοποίηση των σιδηροδρομικών έργων. Ταυτόχρονα, η Δικαιοσύνη θα κάνει τη δική της δουλειά. Οι ευθύνες θα αποδοθούν. Ενώ η πολιτεία θα σταθεί δίπλα στις οικογένειες των θυμάτων. Θα πενθήσουμε τα παιδιά μας, τα αδέρφια μας, τους φίλους μας. Θα μείνουμε ενωμένοι και σε αυτή την τραγωδία. Και, μετά, θα σκύψουμε το κεφάλι και θα σφίξουμε τα δόντια. Θα δουλέψουμε ώστε αυτό το «ποτέ ξανά» που άκουσα στη Λάρισα να μην μείνει λόγος κενός. Σας το υπόσχομαι. "
2023-03-01,31409,https://www.primeminister.gr/2023/03/01/31409,Δήλωση του Πρωθυπουργού Κυριάκου Μητσοτάκη από το σημείο της τραγωδίας στα Τέμπη | Ο Πρωθυπουργός της Ελληνικής Δημοκρατίας,"Είναι πάρα πολύ δύσκολο αυτό που βιώνουμε σήμερα ως χώρα. Μιλάμε για μία ανείπωτη τραγωδία. Η σκέψη μας σήμερα είναι πρώτα και πάνω απ’ όλα με τους συγγενείς των θυμάτων. Υποχρέωσή μας είναι να περιθάλψουμε τους τραυματίες και από εκεί και πέρα να ταυτοποιήσουμε τις σορούς. Από εκεί και πέρα, ένα πράγμα μπορώ να εγγυηθώ: θα μάθουμε τα αίτια αυτής της τραγωδίας και θα κάνουμε ό,τι περνάει από το χέρι μας για να μην ξανασυμβεί ποτέ κάτι τέτοιο. "
2023-02-20,31354,https://www.primeminister.gr/2023/02/20/31354,Συνάντηση του Πρωθυπουργού Κυριάκου Μητσοτάκη με τον Υπουργό Εξωτερικών των ΗΠΑ Antony Blinken | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης υποδέχτηκε στο Μέγαρο Μαξίμου τον Υπουργό Εξωτερικών των Ηνωμένων Πολιτειών Antony Blinken. Στην έναρξη της συνάντησης ο Κυριάκος Μητσοτάκης και ο κ. Blinken είχαν τον εξής διάλογο (ανεπίσημη μετάφραση από τα αγγλικά): Κυριάκος Μητσοτάκης: Αγαπητέ κύριε Υπουργέ, καλως ήρθατε στην Αθήνα. Έρχεστε σε μία εποχή μεγάλων προκλήσεων. Συμπληρώνεται ένας χρόνος από τη στιγμή που η Ρωσία εισέβαλε στην Ουκρανία και, αν μη τι άλλο, αυτός ο απρόκλητος πόλεμος έβαλε σε δοκιμασία τη συμμαχία μας. Αλλά νομίζω ότι καταφέραμε να ανταποκριθούμε με τον κατάλληλο τρόπο. Η Ελλάδα στήριξε από την αρχή την Ουκρανία, παρέχοντας και στρατιωτική βοήθεια. Είναι πολύ ξεκάθαρο ότι πρέπει να στείλουμε το μήνυμα ότι κάθε μορφή αναθεωρητισμού, κάθε αλλαγή συνόρων με τη βία δεν μπορούν να γίνουν ανεκτά από τη διεθνή κοινότητα των δημοκρατικών κρατών. Επίσης, χαίρομαι που θα έχουμε τη δυνατότητα να κάνουμε έναν απολογισμό της διμερούς μας σχέσης, η οποία πιστεύω ότι γίνεται διαρκώς όλο και πιο ισχυρή. Είμαι πολύ χαρούμενος με όσα έχουμε επιτύχει σε όλα τα επίπεδα. Στον στρατηγικό γεωπολιτικό τομέα, στον ενεργειακό τομέα, όπου η Ελλάδα μετατρέπεται σε ενεργειακό κόμβο και βοηθά τους γείτονές της να απεξαρτηθούν από το ρωσικό φυσικό αέριο. Στον οικονομικό τομέα, έχουμε σημαντικές επενδύσεις από τις ΗΠΑ στην ελληνική οικονομία. Και φυσικά, θα είναι μια ευκαιρία να συζητήσουμε και περιφερειακά ζητήματα. Ξέρω ότι έρχεστε από την Τουρκία. Είμαστε όλοι βαθύτατα λυπημένοι με την ανθρωπιστική καταστροφή που έπληξε τον γείτονά μας. Ήμασταν η πρώτη χώρα που έστειλε τους διασώστες μας για να βοηθήσουν. Και, αν μη τι άλλο, νομίζω ότι αυτή η φρικτή καταστροφή έχει αποδείξει ότι υπάρχει ένας βαθύς σύνδεσμος μεταξύ των δύο λαών μας. Μπορεί να έχουμε μεγάλες, σημαντικές πολιτικές διαφορές, αλλά οι δεσμοί μεταξύ των λαών μας υπάρχουν. Και ελπίζω ότι θα υπάρξει μια ευκαιρία να οικοδομήσουμε πάνω σε αυτόν τον ψυχικό σύνδεσμο και να βελτιώσουμε τις σχέσεις μας, το οποίο πιστεύω θα είναι προς όφελος της σταθερότητας γενικότερα στην ανατολική Μεσόγειο. Οπότε, έχουμε πολλά να συζητήσουμε και σας καλωσορίζω στην Αθήνα. Antony Blinken: Κύριε Πρωθυπουργέ, σάς ευχαριστώ πολύ και σάς ζητώ συγγνώμη γιατί έχω πρόβλημα με τη φωνή μου τις τελευταίες ημέρες. Με χαροποιεί ιδιαίτερα, όμως, ότι βρίσκομαι εδώ, που επιστρέφω στην Ελλάδα. Είναι μία περίοδος μεγάλων προκλήσεων, αλλά η εταιρική μας σχέση, η δύναμη αυτής της εταιρικής σχέσης μου παρέχει την πεποίθηση ότι μπορούμε να αντιμετωπίσουμε τις προκλήσεις της εποχής. Όπως είπατε, συμπληρώνεται ένα έτος από την επίθεση της Ρωσίας στην Ουκρανία. Αλλά οι εταιρικές σχέσεις, οι συμμαχίες που έχουμε συγκροτήσει προς στήριξη της Ουκρανίας είναι ισχυρές. Και οφείλω να επικροτήσω τον ηγετικό ρόλο της Ελλάδας στο ζήτημα αυτό, ως μία από τις πρώτες χώρες που προσέτρεξαν να υποστηρίξουν την Ουκρανία, να υποστηρίξουν τη δημοκρατία, η οποία δοκιμάζεται από τη ρωσική επιθετικότητα. Ο ρόλος που διαδραματίζει η Ελλάδα στην ευρύτερη περιοχή, όπως επισημάνατε, ως ενεργειακός κόμβος, ως ηγέτης σε θέματα περιβάλλοντος, επίσης ως ηγέτης στην ένταξη κρατών στην Ευρώπη, των Δυτικών Βαλκανίων, κάνει τεράστια διαφορά και είμαστε ευγνώμονες γι’ αυτό. Με χαροποιεί ιδιαίτερα και το γεγονός ότι βρίσκομαι εδώ για την έναρξη του 4ου γύρου του Στρατηγικού Διαλόγου ανάμεσα στις δύο χώρες μας. Πρόκειται για ένα «όχημα» που πραγματικά ενισχύει περαιτέρω την εταιρική σχέση μας σε διμερές επίπεδο, αλλά και το έργο που κάνουμε από κοινού στην περιοχή και στον κόσμο. Προσβλέπω στη συνέχιση της εμβάθυνσης των οικονομικών δεσμών μας, των δεσμών μεταξύ των λαών μας. Αλλά πιστεύω ίσως, κατά κάποιο τρόπο, το πιο σημαντικό από όλα αυτή τη στιγμή είναι το γεγονός ότι -όπως είπατε όταν εκφωνήσατε την ιστορική σας ομιλία στην κοινή συνεδρίαση στο Κογκρέσο των Ηνωμένων Πολιτειών, και βλέπω τη φωτογραφία εδώ, το θυμάμαι πολύ καλά- και ένα από τα πράγματα που είπατε, αν θυμάμαι καλά, είναι ότι αυτό που πραγματικά μάς ενώνει -Ηνωμένες Πολιτείες και Ελλάδα- είναι το θαύμα μιας ελληνικής ιδέας. Της ιδέας ότι η κοινωνία λειτουργεί καλύτερα όταν οι πολίτες της είναι ίσοι και όλοι έχουν δικαίωμα να συμμετέχουν στη λειτουργία του κράτους. Είναι μια ισχυρή ιδέα που μάς ενώνει σε κάτι θεμελιώδες. Είναι μια ιδέα που σε κάποια μέρη, με ορισμένους τρόπους, αμφισβητείται. Και το γεγονός ότι παραμένουμε ενωμένοι πιστεύω αποτελεί πηγή μεγάλης ελπίδας για το μέλλον. Σας ευχαριστώ. "
2023-02-17,31344,https://www.primeminister.gr/2023/02/17/31344,Δήλωση του Πρωθυπουργού Κυριάκου Μητσοτάκη για την απώλεια του Μωϋσή Ελισάφ | Ο Πρωθυπουργός της Ελληνικής Δημοκρατίας,"Τα Γιάννενα και η Αυτοδιοίκηση, η Ιατρική και η Ισραηλιτική Κοινότητα, θρηνούν μαζί με όλους μας τον Μωυσή Ελισάφ. Έναν σπουδαίο δήμαρχο, άξιο επιστήμονα και πάνω απ’ όλα, έναν φωτεινό άνθρωπο. Γιατί ο Μωυσής υπηρέτησε με δημιουργικό πάθος την πόλη του και την κοινωνία, από όποια θέση και αν βρέθηκε. Άφησε βαθύ αποτύπωμα στην επιστήμη του, διδάσκοντας στο Πανεπιστήμιο, αλλά και διευθύνοντας ενεργά την Β΄ Παθολογική Κλινική του Νοσοκομείου Ιωαννίνων. Τα γράμματα τού οφείλουν πολλά ως Πρόεδρο του Πνευματικού Κέντρου του τόπου του. Όπως και η δημόσια ζωή την οποία κόσμησε ως πρώτος πολίτης της γενέτειράς του και μέλος του Κεντρικού Ισραηλιτικού Συμβουλίου. Υπήρξε ο πρώτος Εβραίος δήμαρχος στην Ελλάδα, από την Ρωμανιώτικη κοινότητα, την παλαιότερη ίσως της χώρας μας. Και ως απόγονος μαρτύρων των στρατοπέδων συγκέντρωσης, αγωνίστηκε για τη δικαίωση των θυμάτων. Για όσους, όμως, είχαν την τύχη να τον γνωρίσουν και να συνεργαστούν μαζί του, αυτό ήταν το επιστέγασμα και η δίκαιη ανταμοιβή μιας ζωής αφιερωμένης στο κοινό καλό. Μόνιμη έγνοια του στην πλούσια πολιτική του δραστηριότητα ήταν η ενότητα και η συνεννόηση στις κοινές προκλήσεις. Με γέφυρα, την επιβλητική του μετριοπάθεια. Αυτήν που μας έκανε να συνεργαστούμε αρμονικά στη διάρκεια της δημαρχίας του και να οικοδομήσουμε μία ζεστή και ειλικρινή σχέση. Στην αγαπημένη του σύζυγο Κλεοπάτρα, στους οικείους του, στους αμέτρητους φίλους του στα Γιάννενα και σε όλη την Ελλάδα απευθύνω τα πιο θερμά μου συλλυπητήρια. Θα τον θυμόμαστε πάντοτε με πολλή αγάπη. "
2023-02-16,31320,https://www.primeminister.gr/2023/02/16/31320,Ενημερωτικό σημείωμα για τη συνάντηση του Πρωθυπουργού Κυριάκου Μητσοτάκη με τον Πρόεδρο της Δημοκρατίας της Βουλγαρίας Rumen Radev | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης συναντήθηκε το πρωί στο Μέγαρο Μαξίμου με τον Πρόεδρο της Δημοκρατίας της Βουλγαρίας, Rumen Radev. Στην κατ΄ιδίαν συνάντησή τους οι δύο ηγέτες εξήραν το εξαιρετικό επίπεδο των διμερών σχέσεων και σημείωσαν την κοινή επιθυμία για περαιτέρω εμβάθυνσή τους με έμφαση το πεδίο ενεργειακής συνεργασίας. Ειδική αναφορά έγινε στο εμβληματικό έργο επιτυχούς λειτουργίας του αγωγού διασύνδεσης φυσικού αερίου Ελλάδας-Βουλγαρίας (IGB). Παρουσία του κ. Μητσοτάκη και του κ. Radev οι Υπουργοί Ενέργειας Κώστας Σκρέκας και Rossen Hristov υπέγραψαν δύο Μνημόνια Κατανόησης Ελλάδας – Βουλγαρίας που εμβαθύνουν περαιτέρω τη στρατηγική ενεργειακή συνεργασία Ελλάδας- Βουλγαρίας, στην βάση της αλληλεγγύης και της αμοιβαιότητας, ενισχύοντας την ενεργειακή ασφάλεια στην ευρύτερη περιοχή μας, στο πλαίσιο των προσπαθειών απεξάρτησης των ευρωπαϊκών οικονομιών από εισαγωγές ρωσικών υδρογονανθράκων. Το πρώτο αφορά την ενεργειακή συνεργασία στον τομέα της προμήθειας και αποθήκευσης φυσικού αερίου, και το δεύτερο τη διερεύνηση του ενδεχομένου κατασκευής ενός νέου έργου αγωγού πετρελαίου που θα συνδέει τους Λιμένες Αλεξανδρούπολης και Μπουργκάς. Ακολουθούν οι δηλώσεις του Πρωθυπουργού Κυριάκου Μητσοτάκη μετά τη συνάντησή του με τον κ. Radev: «Κύριε Πρόεδρε, φίλε Rumen, κύριοι Υπουργοί, κυρίες και κύριοι, με τη φίλη Βουλγαρία είχαμε την ευκαιρία, πριν από λίγο, να υπογράψουμε σήμερα δύο συμφωνίες που σφραγίζουν την ενεργειακή συνεργασία μας, αποτελώντας ταυτόχρονα ένα ακόμα βήμα προς τον στρατηγικό στόχο της ευρωπαϊκής αυτονομίας. Η σημασία του, συνεπώς, υπερβαίνει τα διμερή σύνορα και πιστεύω ότι καθίσταται ένα πολιτικό γεγονός το οποίο αφορά το σύνολο της Ευρώπης και θεμελιώνει ταυτόχρονα την αλληλεγγύη μεταξύ των χωρών της. Είναι αλήθεια, όπως έχουμε συζητήσει πολλές φορές με το φίλο Πρόεδρο, ότι η εξέλιξη αυτή γίνεται επίκαιρη λόγω και της γεωπολιτικής συγκυρίας. Εδώ και ένα χρόνο, ο ρωσικός αναθεωρητισμός σκοντάφτει στη γενναία άμυνα του ουκρανικού λαού, συνεχίζει όμως να προκαλεί οικονομικό πόνο, μετατρέποντας την ενέργεια σε μέσο κρατικού εκβιασμού, κάτι που οι γείτονές μας το γνωρίζουν πολύ καλά. Το γνωρίζουν από πρώτο χέρι, καθώς τον περασμένο Απρίλιο η Ρωσία διέκοψε απότομα τη ροή φυσικού αερίου προς τη Βουλγαρία. Και σε αυτήν την μεγάλη πρόκληση η μόνη απάντηση είναι η ταχύτατη απεξάρτηση από το ρωσικό καύσιμο. Με διαφοροποίηση και των πηγών, αλλά και των οδεύσεων της ενέργειας. Με μία επιλογή που η Ελλάδα και η Βουλγαρία προωθούν, άλλωστε, εδώ και τρία χρόνια, για να την εμβαθύνουν τώρα με το μνημόνιο για τη σύμπραξη των Υπουργείων Ενέργειας στο πεδίο της ασφάλειας εφοδιασμού και της αποθήκευσης φυσικού αερίου. Στο εξής, ελληνικές επιχειρήσεις θα έχουν τη δυνατότητα να αποθηκεύουν φυσικό αέριο στις εγκαταστάσεις του Chiren στη βορειοδυτική Βουλγαρία, ενώ αντίστοιχα βουλγαρικές εταιρείες θα μπορούν να χρησιμοποιούν τη Ρεβυθούσα. Έτσι και οι δύο χώρες έχουν εξασφαλισμένη πρόσβαση σε κρίσιμες υποδομές για την ενεργειακή τους ασφάλεια. Πρόκειται, με άλλα λόγια, για μία διμερή συμφωνία η οποία όμως έχει ευρωπαϊκό βεληνεκές, καθώς μετατρέπει και τις δύο χώρες μας σε ένα σταυροδρόμι διακίνησης αερίου όχι μόνο από την Ελλάδα προς τη Βουλγαρία, αλλά και προς την υπόλοιπη Ευρώπη. Και η συμφωνία αυτή έρχεται, μάλιστα, σε συνέχεια μίας ανάλογης συνθήκης που έχουμε υπογράψει ήδη με την Ιταλία, διαμορφώνοντας κατ΄ αυτόν τον τρόπο ένα εναλλακτικό ενεργειακό δίκτυο στρατηγικής σημασίας. Το δεύτερο, τώρα, μνημόνιο συνεργασίας το οποίο υπογράψαμε αφορά το πετρέλαιο και τη χειραφέτησή του από ρωσικές πηγές. Αθήνα και Σόφια, Σόφια και Αθήνα δεσμευόμαστε να διερευνήσουμε τη δυνατότητα κατασκευής ενός νέου πετρελαιαγωγού που θα συνδέει τα δύο κομβικά λιμάνια: την Αλεξανδρούπολη και το Μπουργκάς, αλλά και μέσω αυτών δύο θάλασσες: το Αιγαίο και τη Μαύρη Θάλασσα. Είναι ένα σχέδιο, αγαπητέ Πρόεδρε, που όπως συζητούσαμε μέσα, αναβιώνει. Αλλά αναβιώνει υπό το φως νέων συνθηκών, όχι ως αγωγός Μπουργκάς- Αλεξανδρούπολη, αλλά ως αγωγός Αλεξανδρούπολη-Μπουργκάς, προσφέροντας στη Βουλγαρία εναλλακτικές πηγές εφοδιασμού μαζί φυσικά και με ασφαλέστερο, με ταχύτερο και με φθηνότερο τρόπο μεταφοράς καυσίμων. Όχι μόνο γιατί υποκαθιστά τα δεξαμενόπλοια τα οποία πρέπει να διέρχονται τα στενά του Βοσπόρου, αλλά και γιατί έτσι θα προστίθεται σε άλλες ενεργειακές εγκαταστάσεις οι οποίες ήδη λειτουργούν ή κατασκευάζονται -και μιλάω για τον IGB, για το FSRU της Αλεξανδρούπολης, για τη νέα ηλεκτρική διασύνδεση της νέας Σάντας με τη Marista. Και ο πρώτος αυτός αγωγός ενώνει την Ελλάδα με το νότιο διάδρομο φυσικού αερίου και με τον υπό ανάπτυξη κάθετο διάδρομο, αλλά και το Διαδριατικό Αγωγό, τον ΤΑΡ. Και τροφοδοτεί πλέον τα Βαλκάνια με απώτερο στόχο, γιατί όχι, να φτάσει το φυσικό αέριο από την Αλεξανδρούπολη μέχρι και την Ουκρανία. Και βέβαια συνέβαλε και στην άρση της ενεργειακής απομόνωσης της Μολδαβίας, με τον ΤΑΡ να οδηγεί αζέρικο αέριο μέσω Ελλάδας, Βουλγαρίας και Ρουμανίας. Άλλωστε η χωρητικότητα του IGB -αν δεν κάνω λάθος- έχει δεσμευτεί στο 94% περίπου, μόλις 6 μήνες μετά τη λειτουργία του. Και όλα αυτά αλλάζουν συνολικά τον ενεργειακό χάρτη της νοτιοανατολικής Ευρώπης. Φυσικά, όπως έχουμε συζητήσει πολλές φορές με τον φίλο Πρόεδρο ο οποίος έχει βρεθεί και στην Αλεξανδρούπολη, προχωρά με γρήγορα βήματα η ολοκλήρωση της πλωτής μονάδας επαναεριοποίησης και αποθήκευσης Υγροποιημένου Φυσικού Αερίου στην Αλεξανδρούπολη, ενώ πρόσφατα βρεθήκαμε και πάλι στην βορειοανατολική γωνιά της πατρίδας μας για να εκκινήσουμε τις διαδικασίες κατασκευής ενός νέου εργοστασίου ηλεκτρικού ρεύματος με φυσικό αέριο, ισχύος 840 MW, έτοιμο να ενισχύσει όχι μόνο την εγχώρια παραγωγή, αλλά να εξάγει ηλεκτρική ενέργεια και στις φίλες βαλκανικές χώρες. Στην περιοχή μας, λοιπόν, διαμορφώνεται ένα νέο πυκνό δίκτυο ενεργειακών δρόμων. Στα Βαλκάνια, στην Ευρώπη και όχι μόνο βέβαια. Γιατί η ηλεκτρική διασύνδεση Ελλάδος-Αιγύπτου, για παράδειγμα, θα εξασφαλίσει έναν ακόμα δρόμο ανταλλαγής ενέργειας και ευχαριστώ την βουλγαρική κυβέρνηση για τη στήριξή της ώστε να ενταχθεί το συγκεκριμένο έργο στα έργα κοινού ενδιαφέροντος της Ευρωπαϊκής Ένωσης. Όλα αυτά, κύριε Πρόεδρε, υποδηλώνουν ότι Ελλάδα και Βουλγαρία έχουν έναν κρίσιμο ρόλο να παίξουν στην ενεργειακή ασφάλεια όχι μόνο των χωρών μας αλλά και ολόκληρης της Ευρώπης. Και προσβλέπω αυτή η συνεργασία να συνεχιστεί με ακόμη μεγαλύτερη ένταση. Είναι μια απόδειξη, μια απτή απόδειξη του πώς μπορούν οι χώρες μας να συνεργάζονται προς όφελος των πολιτών μας, αλλά προσφέροντας και ευρύτερες υπηρεσίες στην Ευρωπαϊκή Ένωση. Εξάλλου, δεν το έχουμε κρύψει, έχουμε τη δυνατότητα και η Ελλάδα και η Βουλγαρία να γίνουμε πάροχοι ενεργειακής ασφάλειας για την ευρύτερη περιοχή. Και αυτό είναι κάτι φυσικά που, όπως αντιλαμβάνεστε, έχει στις συγκεκριμένες συνθήκες, στη συγκεκριμένη συγκυρία ιδιαίτερη γεωπολιτική αξία. Καλωσήρθατε και πάλι, κύριε Πρόεδρε, στην Αθήνα». "
2023-02-15,31311,https://www.primeminister.gr/2023/02/15/31311,Συνάντηση του Πρωθυπουργού Κυριάκου Μητσοτάκη με εκπροσώπους των καλλιτεχνών για το ζήτημα της καλλιτεχνικής εκπαίδευσης | Ο Πρωθυπουργός της Ελληνικής Δημοκρατίας,"Κυρίες και κύριοι, είναι πραγματικά δύσκολο να προσθέσω πολλά, μετά από αυτή την πολύ εντυπωσιακή παρουσίαση την οποία παρακολουθήσαμε. Σήμερα, έχω τη βαθιά πεποίθηση ότι ένα προσωπικό μου όνειρο γίνεται πραγματικότητα. Το πολιτικό μου γραφείο ήταν για πολλά χρόνια λίγους δρόμους πιο πέρα, στην οδό Χαλκοκονδύλη, περνούσα συχνά μπροστά από το Αρχαιολογικό Μουσείο, έζησα ταυτόχρονα τα χρόνια της υποβάθμισης του ιστορικού κέντρου της Αθήνας και πάντα ήταν στο μυαλό μου αυτή η ιδέα, του πώς θα μπορούσαμε να κάνουμε μία σημαντική παρέμβαση στο πιο σημαντικό μας μουσείο, στο Εθνικό Αρχαιολογικό Μουσείο. Πώς θα μπορούσαμε ταυτόχρονα όχι μόνο να το επεκτείνουμε, αλλά να δημιουργήσουμε και ένα νέο τοπόσημο. Και κυρίως να χρησιμοποιήσουμε αυτό το εμβληματικό έργο ως μία ευκαιρία για να αναβιώσει ουσιαστικά μία ολόκληρη γειτονιά. Με πολλή και σκληρή δουλειά και μεθοδική παρακολούθηση είμαστε σήμερα στο σημείο να έχουμε κάνει ένα πρώτο σημαντικό βήμα για την υλοποίηση αυτού του οράματος. Θέλω να ευχαριστήσω ξεχωριστά όχι μόνο την Υπουργό Πολιτισμού και το επιτελείο της, που ήταν πάντα στην πρώτη γραμμή αυτής της προσπάθειας, θέλω να ευχαριστήσω τον Αντρέα Κούρκουλα για τη σπουδαία δουλειά την οποία έκανε ως επικεφαλής της Επιτροπής Αξιολόγησης. Θέλω να ευχαριστήσω όλα τα αρχιτεκτονικά γραφεία, από το εξωτερικό και από την Ελλάδα, που συμμετείχαν σε αυτόν τον άρτια οργανωμένο διεθνή διαγωνισμό. Θέλω να ευχαριστήσω ξεχωριστά τον Νικόλα και την Ειρήνη Λαιμού, για τη χρηματοδότηση του πρώτου σταδίου αυτής της προσπάθειας, το αποτέλεσμα του οποίου είχατε την ευκαιρία να παρακολουθήσετε σήμερα. Και θα ήθελα -δεν το κάνω συχνά, αλλά αισθάνομαι την ανάγκη σήμερα- να ευχαριστήσω και προσωπικά τη σύζυγό μου Μαρέβα, η οποία αθόρυβα και χωρίς να διεκδικήσει ποτέ οποιαδήποτε προβολή, υπήρξε η καρδιά αυτής της μεγάλης προσπάθειας. Πιστεύω ότι αυτό το οποίο παρακολουθήσαμε σήμερα είναι μία παρέμβαση η οποία πληροί τις βασικές προϋποθέσεις τις οποίες είχαμε θέσει εξ αρχής: πώς θα δημιουργήσουμε περισσότερο χώρο για να εκθέσουμε τα σπουδαία εκθέματα μιας από τις σημαντικότερες συλλογές παγκοσμίως, καθώς σήμερα εκθέτουμε λιγότερο του 10% αυτών που έχουμε στις αποθήκες μας. Πώς, ταυτόχρονα, θα φέρουμε το Μουσείο πιο κοντά στην Πατησίων, πιο κοντά στην πόλη. Και πώς -νομίζω σε αυτό ο κ. Chipperfield και ο κ. Γυφτόπουλος έχουν απόλυτο δίκιο- δεν θα ανταγωνιστούμε το υφιστάμενο κτίριο και θα σεβαστούμε την διακριτή του ιστορικότητα. Είναι στην κρίση σας εάν η πρόταση αυτή, η οποία επιλέχθηκε ομόφωνα από την επιτροπή, επιτυγχάνει αυτούς τους στόχους. Σίγουρα, όμως, θα αποτελέσει μία σημαντικότατη παρέμβαση στον αστικό ιστό της πόλης, αλλά και μια μοναδική ευκαιρία να μπορέσουμε να προσελκύσουμε στο Εθνικό Αρχαιολογικό Μουσείο περισσότερους επισκέπτες. Γιατί πάντα με προβλημάτιζε το γεγονός ότι κάτι παραπάνω από 500.000 επισκέπτες έρχονται κάθε χρόνο στο Εθνικό Αρχαιολογικό Μουσείο, όταν φιλοξενεί αυτόν τον απίστευτο πλούτο της παγκόσμιας πολιτιστικής κληρονομιάς. Πιστεύω ότι αυτό θα αλλάξει και μπορεί να αλλάξει ως αποτέλεσμα της υλοποίησης αυτού του πολύ οραματικού σχεδίου το οποίο παρουσιάστηκε σήμερα. Προφανώς, έχουμε ακόμα πολλή δουλειά μπροστά μας. Έχουμε όμως όχι απλά το χρονοδιάγραμμα, έχουμε και το απαραίτητο εργαλείο, τον οδικό χάρτη στη διάθεσή μας, για το πώς θα δρομολογήσουμε από εδώ και στο εξής τις μελέτες -που θα κοστίσουν αρκετά χρήματα- για να μπορέσουμε να υλοποιήσουμε το έργο αυτό. Η πρόθεσή μας είναι όλες οι μελέτες να χρηματοδοτηθούν από ιδιωτικές δωρεές και στη συνέχεια, προφανώς, η κατασκευή του μουσείου και του περιβάλλοντα χώρου να χρηματοδοτηθούν από εθνικούς και από ευρωπαϊκούς πόρους. Το χρονοδιάγραμμα το οποίο έχουμε καθορίσει είναι ένα χρονοδιάγραμμα αρκετά σφιχτό αλλά είμαι απολύτως σίγουρος ότι θα μπορέσουμε να το υλοποιήσουμε, διότι υπάρχει μεράκι, διάθεση και τεχνογνωσία για να μπορέσουμε αυτό το πολύ όμορφο όραμα το οποίο σας παρουσιάστηκε σήμερα, να γίνει πράξη το συντομότερο δυνατόν. Και βέβαια σε αυτό θα συμβάλει και το γεγονός ότι πια το Εθνικό Αρχαιολογικό Μουσείο, μαζί με τέσσερα ακόμα μουσεία, γίνεται -ως αποτέλεσμα του Νόμου που δημοσιεύτηκε σήμερα- ένα ξεχωριστό Νομικό Πρόσωπο Δημοσίου Δικαίου, όπως εξάλλου συμβαίνει σε όλα τα μεγάλα μουσεία, έχοντας μεγαλύτερη αυτονομία και ευελιξία να μπορέσει να διεκδικήσει το δικό του ρόλο και τη δική του θέση στον παγκόσμιο χάρτη των μουσείων -και όχι απλά μια οργανική μονάδα του Υπουργείου Πολιτισμού. Θεωρώ ότι είναι μία πολύ σημαντική μεταρρύθμιση στον τρόπο με τον οποίο αντιλαμβανόμαστε την διαχείριση της πολιτιστικής μας κληρονομιάς. Ο δρόμος, λοιπόν, είναι ανοιχτός. Θέλω και πάλι να ευχαριστήσω τον David Chipperfield και την ομάδα του, τον κ. Γυφτόπουλο και την ομάδα του, γιατί πράγματι μας άνοιξαν τα μάτια σε ένα καινούριο κόσμο. Δεν είμαι αρχιτέκτονας, ούτε θα μπορούσα ποτέ να φανταστώ αυτό το οποίο είδαμε. Ήξερα, όμως, ότι ήθελα και θέλαμε να κάνουμε κάτι το οποίο πραγματικά να είναι ταυτόχρονα εντυπωσιακό, να σέβεται το υφιστάμενο δομημένο περιβάλλον αλλά να πληροί -και αυτό το θεωρώ εξαιρετικά σημαντικό- και τις αρχές της βιωσιμότητας για την οποία με τόσο πάθος μάς μίλησε ο David. Το γεγονός, δηλαδή, ότι τα υλικά τα οποία θα χρησιμοποιηθούν είναι ντόπια υλικά, νομίζω ότι στέλνει ένα μήνυμα για το πώς πολιτισμός και βιωσιμότητα πρέπει να είναι δύο έννοιες οι οποίες από εδώ και στο εξής θα ταυτίζονται. Και πάλι, λοιπόν, ένα μεγάλο ευχαριστώ σε όσους οραματίστηκαν αυτή την πρόταση, σε όσους εργάστηκαν για να την επιλέξουν και τώρα είναι στο χέρι μας να φροντίσουμε ώστε να περάσουμε όσο το δυνατόν πιο σύντομα από το σχέδιο στην πραγματικότητα. Σας ευχαριστώ πάρα πολύ. Λίνα Μενδώνη: Δημιουργούμε ένα Μουσείο εξωστρεφές, ανοιχτό στην πόλη, σε διαρκή διάλογο με την κοινωνία, με δυναμική ματιά στο μέλλον «Η πρόταση των γραφείων David Chipperfield και Αλέξανδρου Ν. Τομπάζη εικονοποιεί το όραμα. Δημιουργεί ένα μοναδικό τοπόσημο στον αστικό ιστό. Είναι βαθιά ανθρωποκεντρική. Η επέκταση του Εθνικού Αρχαιολογικού Μουσείου συμβάλλει ουσιαστικά στην αναγέννηση της ευρύτερης περιοχής του ιστορικού κέντρου της Αθήνας. Προβάλλει την εθνική διάσταση του Μουσείου, το οποίο συνδέει με το παγκόσμιο πολιτιστικό γίγνεσθαι. Δημιουργούμε ένα Μουσείο εξωστρεφές, ανοιχτό στην πόλη, σε διαρκή διάλογο με την κοινωνία, με δυναμική ματιά προς το μέλλον. Σήμερα ολοκληρώνεται ο πρώτος δύσκολος -ομολογώ- κύκλος για την υλοποίηση ενός έργου, το οποίο εσείς οραματιστήκατε, ενστερνιστήκατε, παρακολουθείτε προσωπικά. Συμπίπτει χρονικά με την ολοκλήρωση σχεδόν της πρώτης κυβερνητικής σας θητείας. Το βλέμμα μας είναι ήδη στραμμένο στο μέλλον, στην δεύτερη θητεία σας, όπως άλλωστε και οι δυνάμεις μας. Στο τέλος της δεύτερης κυβερνητικής τετραετίας σας, το Εθνικό Αρχαιολογικό Μουσείο θα είναι απολύτως διαφορετικό. Στο χώρο του σημερινού προκηπίου θα υπάρχει κήπος, μία πράσινη πλατεία, αλλά και ένα δεύτερο κτήριο, οργανικά συνδεδεμένο, αλλά όχι ανταγωνιστικό με το υφιστάμενο μνημείο, το οποίο, όπως θα δείτε, αφορά στην πόλη, επικοινωνεί με την πόλη, ενώ συγχρόνως δημιουργεί ένα υψηλής αισθητικής κέλυφος, το οποίο συμμετέχει στην ενιαία έκθεση των πολύτιμων συλλογών, δεκάδων χιλιάδων αριστουργημάτων της αρχαίας ελληνικής τέχνης, που διαθέτει αυτό το Μουσείο», δήλωσε η Υπουργός Πολιτισμού και Αθλητισμού Λίνα Μενδώνη. "
2023-02-15,31305,https://www.primeminister.gr/2023/02/15/31305,Συνάντηση του Πρωθυπουργού Κυριάκου Μητσοτάκη με εκπροσώπους των καλλιτεχνών για το ζήτημα της καλλιτεχνικής εκπαίδευσης | Ο Πρωθυπουργός της Ελληνικής Δημοκρατίας,"Συνάντηση με εκπροσώπους του καλλιτεχνικού κόσμου, είχε σήμερα ο Πρωθυπουργός Κυριάκος Μητσοτάκης στο Μέγαρο Μαξίμου. Στη συνάντηση, η οποία πραγματοποιήθηκε σε δημιουργικό κλίμα για την αναζήτηση λύσεων σε προβλήματα που χρονίζουν εδώ και τουλάχιστον δύο δεκαετίες, συζητήθηκαν διεξοδικά τα αιτήματα των καλλιτεχνών. Από τη συζήτηση προέκυψαν τα ακόλουθα: – Η ίδρυση Ανώτατης Σχολής Παραστατικών Τεχνών τη δημιουργία της οποίας εξήγγειλε η κυβέρνηση, είναι ένα θετικό βήμα στην καλλιτεχνική εκπαίδευση. Για το σκοπό αυτό έχουν συγκροτηθεί Ομάδες Εργασίας οι οποίες ως το τέλος Μαρτίου θα καταθέσουν συγκεκριμένο πλαίσιο για τον χαρακτήρα της Σχολής και τον τρόπο λειτουργίας της, από το 2025. Στο πλαίσιο της Ανώτατης Σχολής Παραστατικών Τεχνών, θα αξιολογηθεί η δυνατότητα εισαγωγής σε αυτήν με εξετάσεις αποφοίτων από άλλες συναφείς σχολές. – Ως το τέλος της εβδομάδας, θα κατατεθεί από την Κυβέρνηση συγκεκριμένη πρόταση προκειμένου να θεραπευτεί το ζήτημα που προέκυψε το 2017 και αφορά τη διαφοροποίηση μισθολογικά και ως προς την βαθμολογική εξέλιξη αποφοίτων δραματικών σχολών και σχολών χορού ανεξαρτήτως του έτους αποφοίτησής τους (προ ή μετά του 2003), για την παροχή καλλιτεχνικού-εκπαιδευτικού και συναφούς έργου στο δημόσιο. – Συμφωνία για την ύπαρξη οριζόντιας ακαδημαϊκής διαπερατότητας, δηλαδή δυνατότητας εισόδου αποφοίτων δραματικων και συναφών σχολών με κατατακτήριες εξετάσεις στο 3ο εξάμηνο τμημάτων ΑΕΙ. Στην έναρξη της συνάντησης, ο Πρωθυπουργός Κυριάκος Μητσοτάκης έκανε την ακόλουθη τοποθέτηση: Χαίρομαι πάρα πολύ που μάς δίνεται η δυνατότητα να κάνουμε αυτή τη συζήτηση για ένα θέμα το οποίο, όπως γνωρίζετε καλά, έχει απασχολήσει πολύ το δημόσιο διάλογο και μάς έχει απασχολήσει κι εμάς πάρα πολύ εσωτερικά. Και επιτρέψτε μου να ξεκινήσω λέγοντάς σας, ότι έχετε ένα δίκιο να αισθάνεστε πληγωμένοι για τη διαχρονική αδιαφορία του κράτους σε θέματα που έχουν να κάνουν με την καλλιτεχνική εκπαίδευση και την ακαδημαϊκή αναγνώριση των δικαιωμάτων σας. Είναι βέβαιο ότι έχουν γίνει πολλά λάθη στο παρελθόν και από προηγούμενες κυβερνήσεις. Εμείς, δεν είμαστε εδώ για να κρύψουμε το πρόβλημα κάτω από το χαλί, είμαστε εδώ για να λύνουμε προβλήματα και σίγουρα δεν έχουμε κανένα λόγο ή σχέδιο -επειδή τα άκουσα κι αυτά στο δημόσιο διάλογο- να βάζουμε απέναντί μας τον καλλιτεχνικό κόσμο. Kαι νομίζω ότι είμαστε εδώ για να λύσουμε με ειλικρίνεια κάποιες παρεξηγήσεις οι οποίες νομίζω ότι προέκυψαν από τη δημόσια συζήτηση γύρω από το θέμα αυτό. Καταλαβαίνω ότι σε μεγάλο βαθμό το θέμα το οποίο θα συζητήσουμε σήμερα έχει μία ακαδημαϊκή ή, θα έλεγα, αξιακή διάσταση. Δεν νομίζω ότι αυτό το οποίο σας ενδιαφέρει πρωτίστως, η πρώτη προτεραιότητά σας, είναι ο τρόπος με τον οποίο θα προσλαμβάνεστε στο δημόσιο, ειδικά για αντικείμενα που δεν έχουν να κάνουν με την καλλιτεχνική σας απασχόληση. Και βέβαια θέλω να επαναλάβω ότι και το περιβόητο Προεδρικό Διάταγμα το οποίο δημιούργησε όλη αυτήν την πολύ μεγάλη συζήτηση, δημοσιεύθηκε εν όψει ενός πολύ μεγάλου διαγωνισμού του ΑΣΕΠ στο πλαίσιο μιας μεγάλης προσπάθειας μεταρρύθμισης και αναδιοργάνωσης του ανθρώπινου δυναμικού του δημοσίου. Και βέβαια νομίζω -το γνωρίζετε πια καλά- ότι αυτό το Προεδρικό Διάταγμα δεν αναγνωρίζει νέα ακαδημαϊκά ή επαγγελματικά δικαιώματα και ούτε τροποποιεί υφιστάμενες διατάξεις της νομοθεσίας γύρω από αυτά κι ότι οι προσλήψεις καλλιτεχνών στο δημόσιο για καλλιτεχνικό έργο εξαιρούνται ρητά από το Προεδρικό Διάταγμα, το ΑΣΕΠ και το ενιαίο μισθολόγιο. Σε κάθε περίπτωση με την τροπολογία την οποία έχουμε ψηφίσει, έχουμε γυρίσει στο status quo ante, ό,τι ίσχυε δηλαδή πριν από τη δημοσίευση του Προεδρικού Διατάγματος. Άρα είμαστε στο σημείο το οποίο ίσχυε πριν γίνει όλη αυτή η μεγάλη κινητοποίηση από πλευράς καλλιτεχνών. Κατά συνέπεια αυτό που θέλω να καταλάβω σήμερα από εσάς, δεν είναι τόσο πώς μπορούμε να θεραπεύσουμε κάτι το οποίο κρίνουμε ότι ως προς το Προεδρικό Διάταγμα ήδη έχουμε θεραπεύσει, αλλά να δούμε κάποιες χρόνιες παθογένειες στα θέματα που έχουν να κάνουν με την καλλιτεχνική εκπαίδευση, τη διαβάθμιση, την ακαδημαϊκή σταδιοδρομία την οποία μπορεί να ακολουθεί κάποιος καλλιτέχνης και ελπίζω να μπορούμε να καταλήξουμε τουλάχιστον σε έναν οδικό χάρτη για το πώς μπορούμε να κινηθούμε από εδώ και στο εξής. Θα ακούσετε από εμάς πράγματα τα οποία μπορούν να γίνουν και πράγματα τα οποία δεν μπορούν να γίνουν, διότι νομίζω ότι όλοι σας αντιλαμβάνεστε ότι υπάρχουν και συνταγματικοί περιορισμοί, ως προς τη δυνατότητα να παρέχεται ιδιωτική τριτοβάθμια εκπαίδευση. Και όσο δεν αλλάζει το άρθρο 16, αυτό δεν είναι κάτι το οποίο θα είναι εφικτό. Θα χαρώ πάρα πολύ βέβαια, πρέπει να πω, όταν με το καλό προχωρήσει αυτή η μεταρρύθμιση -γιατί είναι στις προθέσεις μας στην επόμενη συνταγματική μεταρρύθμιση να αλλάξουμε το άρθρο 16-, όσοι διαμαρτυρήθηκαν μετ’ επιτάσεως και ζήτησαν την αναγνώριση της δυνατότητας της ιδιωτικής εκπαίδευσης να παρέχει πτυχία τα οποία θα είναι ουσιαστικά πανεπιστημιακά, να μάς στηρίξουν σε αυτή τη μεγάλη προσπάθεια που θα κάνουμε τότε. Σταματώ εδώ. Έχουμε μαζί όλους τους συναρμόδιους Υπουργούς, Γενικούς Γραμματείς και υπηρεσιακούς παράγοντες οι οποίοι μπορούν να διαφωτίσουν πτυχές της συζήτησης. Και να ξεκινήσω, γιατί ο σκοπός είναι να ακούσουμε εσάς. Στη σύσκεψη υπό τον Πρωθυπουργό συμμετείχαν, εκ μέρους της Κυβέρνησης, ο Υπουργός Επικρατείας Γιώργος Γεραπετρίτης, ο Υπουργός Επικρατείας Άκης Σκέρτσος, ο Υφυπουργός Πολιτισμού Νικόλας Γιατρομανωλάκης, η Γενική Γραμματέας Σύγχρονου Πολιτισμού Ελένη Δουνδουλάκη, η Γενική Γραμματέας Ανθρώπινου Δυναμικού Βιβή Χαραλαμπογιάννη, ο Γενικός Γραμματέας Ανώτατης Εκπαίδευσης Οδυσσέας-Ιωάννης Ζώρας, ο Γενικός Γραμματέας Επαγγελματικής Εκπαίδευσης, Κατάρτισης και Δια Βίου Μάθησης Γιώργος Βούτσινος και ο Γενικός Γραμματέας Συντονισμού Θανάσης Κοντογεώργης. Εκ μέρους των καλλιτεχνών στη σύσκεψη έλαβαν μέρος ο Πρόεδρος της Πανελλήνιας Ομοσπονδίας Θεάματος Ακροάματος Κωνσταντίνος Κεχαγιόγλου, ο Γενικός Γραμματέας του ΣΕΗ Άρης Λάσκος, η Πρόεδρος του Σωματείου Εργαζομένων στο Χορό Μίνα Ανανιάδου, ο Πρόεδρος του Πανελλήνιου Μουσικού Συλλόγου Βασίλης Παρασκευόπουλος, ο Καλλιτεχνικός Διευθυντής του Εθνικού Θεάτρου Γιάννης Μόσχος, ο Καλλιτεχνικός Διευθυντής του Κρατικού Θεάτρου Βορείου Ελλάδος Αστέρης Πελτέκης, η Διευθύντρια Σπουδών της Δραματικής Σχολής του Εθνικού Θεάτρου Δηώ Καγγελάρη, ο Διευθυντής Σπουδών της Σχολής του Κρατικού Θεάτρου Βορείου Ελλάδος Γιάννης Ρήγας, ο εκπρόσωπος των σπουδαστών της Δραματικής Σχολής του Εθνικού Θεάτρου Θάνος Παπαδογιάννης, ο εκπρόσωπος ιδιωτικών δραματικών σχολών Μιχάλης Καλαμπόκης και ο νομικός σύμβουλος των σωματείων Μάνος Ελευθερόγλου. "
2023-02-09,31251,https://www.primeminister.gr/2023/02/09/31251,Δηλώσεις του Πρωθυπουργού Κυριάκου Μητσοτάκη κατά την άφιξή του στην έκτακτη σύνοδο του Ευρωπαϊκού Συμβουλίου στις Βρυξέλλες | Ο Πρωθυπουργός της Ελληνικής Δημοκρατίας,"Η έκτακτη Σύνοδος Κορυφής διεξάγεται στη σκιά του καταστροφικού σεισμού που έπληξε την Τουρκία και τη Συρία. Θέλω να εκφράσω ακόμα μία φορά την οδύνη μου εκ μέρους ολόκληρου του ελληνικού λαού για τις τραγικές απώλειες. Να επαναλάβω ότι η Ελλάδα θα σταθεί στο πλευρό των δύο λαών, όπως ήδη έχει κάνει, με παροχή άμεσης βοήθειας για τον εντοπισμό επιζώντων στα συντρίμμια, αλλά και με την παροχή σημαντικής ανθρωπιστικής βοήθειας, προκειμένου να υποστηριχθούν εκατοντάδες χιλιάδες, ενδεχομένως και εκατομμύρια, άνθρωποι οι οποίοι θα βρεθούν το επόμενο διάστημα χωρίς σπίτια. Επίσης, θα είμαστε στην πρώτη γραμμή προκειμένου να οργανωθεί εδώ στις Βρυξέλλες μία Διάσκεψη Δωρητών, έτσι ώστε να βρεθούν πρόσθετοι οικονομικοί πόροι για να βοηθήσουν στην ανοικοδόμηση των πληγεισών περιοχών. Η Σύνοδος Κορυφής θα μας δώσει την ευκαιρία να υποδεχτούμε τον Πρόεδρο Zelensky για να επαναλάβουμε ακόμα μία φορά την αμέριστη στήριξή μας στον αγώνα της Ουκρανίας για την προάσπιση της εδαφικής της ακεραιότητας. Η στήριξη της Ευρωπαϊκής Ένωσης, ολόκληρης της ευρωπαϊκής οικογένειας, σε αυτή την προσπάθεια θεωρείται δεδομένη και θα δώσουμε τη δυνατότητα στον ουκρανικό λαό και στην ουκρανική κυβέρνηση να μπορεί να διαπραγματευτεί μία δίκαιη ειρήνη με τον Ρώσο εισβολέα, με τους όρους όμως που η ίδια θα θέσει. Θα έχουμε επίσης την ευκαιρία να συζητήσουμε δύο κρίσιμα θέματα που αφορούν την ευρωπαϊκή οικογένεια. Το πρώτο αφορά τα ζητήματα της μετανάστευσης, ειδικά της παράνομης μετανάστευσης, η οποία πάλι δείχνει έντονες τάσεις σημαντικής αύξησης τον τελευταίο χρόνο. Η Ελλάδα θα εξακολουθεί να αγωνίζεται έτσι ώστε η Ευρωπαϊκή Ένωση να κάνει περισσότερα για να προστατέψει τα εξωτερικά της σύνορα. Είναι κάτι που ως χώρα το κάνουμε ήδη αλλά προσβλέπουμε σε ακόμα μεγαλύτερη ευρωπαϊκή υποστήριξη. Και θα εξακολουθούμε να διεκδικούμε πρόσθετους ευρωπαϊκούς πόρους, έτσι ώστε να έχουμε όλα τα μέσα στη διάθεσή μας για να φυλάμε αποτελεσματικά τα σύνορά μας. Κι όταν αναφέρομαι σε όλα τα μέσα, αναφέρομαι και στην ανάγκη η Ευρωπαϊκή Ένωση να χρησιμοποιήσει φυσικά εμπόδια, όπως ο φράχτης τον οποίον κατασκευάζουμε στον Έβρο. Την ίδια στιγμή, είναι δεδομένο ότι η Ευρώπη θα πρέπει να επιταχύνει τις πολιτικές επιστροφών, έτσι ώστε όσοι δεν δικαιούνται άσυλο να επιστρέφουν γρήγορα στις χώρες προέλευσης. Ταυτόχρονα, θα συζητήσουμε και θέματα ευρωπαϊκής ανταγωνιστικότητας, υποστήριξης των τεχνολογιών εκείνων που θα μας επιτρέψουν να κάνουμε γρήγορα την πράσινη μετάβαση. Είναι μια συζήτηση η οποία καθίσταται ολοένα και πιο επιτακτική, μετά τις αποφάσεις οι οποίες πάρθηκαν στις Ηνωμένες Πολιτείες. Η Ελλάδα υποστηρίζει επί της αρχής τη χαλάρωση του πλαισίου κρατικών ενισχύσεων, η οποία όμως πρέπει να γίνει με έναν τρόπο ο οποίος θα είναι προσωρινός και στοχευμένος και να μην φέρνει σε δύσκολη θέση χώρες οι οποίες δεν έχουν τόσο δημοσιονομικό χώρο ώστε να υποστηρίξουν τις εθνικές τους επιχειρήσεις. Ταυτόχρονα, η Ευρώπη θα εξακολουθεί να αγωνίζεται σε όλα τα μέτωπα, για να βελτιώσει την ανταγωνιστικότητά της. Ένας πρόσθετος τρόπος για να γίνει αυτό είναι και η χαλάρωση του τρόπου με τον οποίον αξιοποιούμε τα ευρωπαϊκά κονδύλια. Αλλά είναι βέβαιον ότι κάποια στιγμή θα ξεκινήσει και η συζήτηση για πρόσθετους χρηματοδοτικούς πόρους, οι οποίοι θα είναι απαραίτητοι προκειμένου να στηρίξουμε την ευρωπαϊκή ανταγωνιστικότητα. Σε κάθε περίπτωση, η Ελλάδα θα εξακολουθεί να είναι από τους πρωταγωνιστές στην απορρόφηση των υφιστάμενων ευρωπαϊκών πόρων. Είμαστε πρωταγωνιστές στο Ταμείο Ανάκαμψης, είμαστε πρωταγωνιστές στην απορρόφηση των ευρωπαϊκών πόρων από το Ταμείο Συνοχής, από το ΕΣΠΑ, και σε αυτή την πορεία θα εξακολουθούμε να κινούμαστε και το επόμενο διάστημα. Δημοσιογράφος: Σήμερα θα συζητήσετε το μεταναστευτικό. Ποια είναι η προσέγγισή σας όσον αφορά την επιστροφή περισσότερων ανθρώπων που δεν έχουν πληρούν τις προϋποθέσεις ώστε να λάβουν άσυλο στην Ευρωπαϊκή Ένωση; Κυριάκος Μητσοτάκης: Ήμασταν πάρα πολύ σαφείς ότι οι πολιτικές επιστροφών της Ευρωπαϊκής Ένωσης συνολικά έχουν αποτύχει. Εάν εξετάσετε το σύνολο των ανθρώπων των οποίων οι αιτήσεις για χορήγηση ασύλου έχουν απορριφθεί, επιστροφές γίνονται για ένα πάρα πολύ μικρό ποσοστό. Επομένως, χρειαζόμαστε καλύτερο ευρωπαϊκό συντονισμό προκειμένου να συμβεί αυτό. Ταυτόχρονα, πάντα υποστηρίζαμε μία πιο αποτελεσματική πολιτική για την προστασία των εξωτερικών συνόρων της Ευρωπαϊκής Ένωσης. Εάν δεν καταφέρουμε να προστατεύσουμε τα σύνορά μας αποτελεσματικά και δίκαια δεν θα μπορέσουμε να λύσουμε το πρόβλημα της μετανάστευσης. Δεν πρόκειται μόνο για πρόβλημα δευτερογενών ροών, είναι πρόβλημα που αφορά σε ανθρώπους οι οποίοι προσπαθούν να εισέλθουν στην Ευρωπαϊκή Ένωση, με πλήρη απουσία συντονισμού. Να επισημάνω για άλλη μια φορά την απόλυτη ανάγκη να εξουδετερωθούν, να εξαλειφθούν, να καταστραφούν τα δίκτυα διακινητών που αποκομίζουν κέρδη από τον ανθρώπινο πόνο και σήμερα διακινούν παράνομα ανθρώπους στην Ευρωπαϊκή Ένωση, συχνά υπό απολύτως άθλιες συνθήκες, όπως συμβαίνει σήμερα στο Αιγαίο. Δημοσιογράφος: Είστε υπέρ της χρήσης ευρωπαϊκών κονδυλίων για την κατασκευή φραχτών στα εξωτερικά σύνορα; Κυριάκος Μητσοτάκης: Απολύτως. Ναι. Δεν μου φαίνεται ιδιαίτερα λογικό η ΕΕ να χρηματοδοτεί, για παράδειγμα, τεχνολογία ή drones ή εξοπλισμό παρατήρησης, αλλά να αρνείται να χρηματοδοτήσει την κατασκευή του ίδιου του φράχτη. Μιλάμε για μία ολιστική προσέγγιση στο ζήτημα της διαχείρισης των εξωτερικών συνόρων. Και βέβαια οι φράχτες θα πρέπει να συμπεριληφθούν στο πακέτο χρηματοδότησης. Σε κάθε περίπτωση, η Ελλάδα χτίζει τον δικό της φράχτη και θα το κάνει με ή χωρίς τα ευρωπαϊκά χρήματα. Δημοσιογράφος: Θα προσφέρετε (ομιλία εκτός μικροφώνου) καθώς είστε γείτονες; Κυριάκος Μητσοτάκης: Η Ελλάδα ήταν η πρώτη χώρα που έστειλε σωστικά συνεργεία στην Τουρκία. Έχουν σώσει πολλούς ανθρώπους από τα συντρίμμια. Έχουμε στείλει και μια δεύτερη ομάδα. Στέλνουμε πέντε αεροπλάνα με ανθρωπιστική βοήθεια. Είναι υποχρέωσή μας να βοηθήσουμε τους γείτονές μας. Και είναι η στιγμή να αφήσουμε στην άκρη τις πολιτικές μας διαφορές και να τείνουμε χείρα φιλίας στον λαό της Τουρκίας, τον λαό της Συρίας, που υποφέρουν εξαιτίας της φρικτής αυτής καταστροφής. Και, ειλικρινά, σε ό,τι αφορά τις σχέσεις ανάμεσα στις δύο χώρες, δεν μπορώ να φανταστώ πιο ισχυρό μήνυμα από έναν Έλληνα διασώστη και ένα Τούρκο διασώστη που συνεργάζονται για τη διάσωση ενός μικρού κοριτσιού στην Τουρκία. Έχω πει πολλές φορές πως οι λαοί της Ελλάδας και της Τουρκίας δεν έχουν τίποτα να χωρίσουν. Είμαστε φίλοι. Και αποδεικνύουμε τη φιλία μας σε αυτές τις δύσκολες στιγμές. Σας ευχαριστώ. "
2023-02-02,31205,https://www.primeminister.gr/2023/02/02/31205,Εισαγωγική τοποθέτηση του Πρωθυπουργού Κυριάκου Μητσοτάκη στη συνεδρίαση του Υπουργικού Συμβουλίου | Ο Πρωθυπουργός της Ελληνικής Δημοκρατίας,"Κυρίες και κύριοι συνάδελφοι, ξεκινώ καταθέτοντας την οδύνη όλων για τα δύο παλικάρια της Πολεμικής μας Αεροπορίας. Επέστρεψα μόλις -ήμασταν μαζί και με τον Υπουργό και τον Υφυπουργό Εθνικής Άμυνας και την Πρόεδρο της Δημοκρατίας και τον Αρχηγό της Αντιπολίτευσης- από την κηδεία του Υποσμηναγού Τουρούτσικα, ενώ δυστυχώς μόλις χθες έγινε γνωστή και η απώλεια του Σμηναγού Τσιτλακίδη. Νομίζω ότι είναι στιγμές θλίψης αλλά και μεγάλης υπερηφάνειας για τους ήρωες πιλότους μας, αυτούς που καθημερινά αναγκάζονται να δοκιμάζουν και τα δικά τους όρια, αλλά και τα όρια των μηχανών τους στους ελληνικούς ουρανούς. Έρχονται κάθε μέρα αντιμέτωποι με τον θάνατο για να μπορούμε να είμαστε εμείς ελεύθεροι. Η πατρίδα δεν τους ξεχνά και πάντα τους τιμά. Ήθελα τώρα να έρθω στα θέματα της τρέχουσας επικαιρότητας. Δεν θέλω να αφιερώσω πολύ χρόνο σε αυτά τα οποία συμβαίνουν στον χώρο της αξιωματικής αντιπολίτευσης -είμαι ίσως επηρεασμένος και από την κηδεία στην οποία συμμετείχα. Θα πω μόνο μία κουβέντα: ότι αυτή η απαράδεκτη απόφαση της μη συμμετοχής στις ψηφοφορίες της Βουλής ουσιαστικά δηλώνει την προσχώρηση του ΣΥΡΙΖΑ στην πολιτική την οποία θέλει η πλατεία. Είναι μία επιστροφή στον λαϊκισμό των συνθημάτων και των αχαλίνωτων ψεμάτων, αντί του ορθολογισμού, των επιχειρημάτων. Είναι ολέθριες εμπειρίες τις οποίες η χώρα σε καμία περίπτωση δεν θέλει να ξαναζήσει. Είχαμε προειδοποιήσει, βέβαια, ότι ο ΣΥΡΙΖΑ θα επιχειρούσε να ρίξει τη χώρα στον βούρκο κατά τη διάρκεια της προεκλογικής περιόδου. Πρέπει να πω όμως ότι αυτό το οποίο άκουσα ξεπέρασε και τις δικές μου υποψίες, ένα κόμμα που υποτίθεται ότι διεκδικεί την πλειοψηφία στη Βουλή, ουσιαστικά να την εγκαταλείπει. Βέβαια θα ξαναπώ αυτό το οποίο είπα ήδη, ότι έχουμε κοινοβουλευτική και όχι «πεζοδρομιακή» δημοκρατία, αλλά φαίνεται ότι ορισμένες κακές συνήθειες της αντιπολίτευσης δεν αλλάζουν. Είναι πάρα πολύ σημαντικό, όμως, όσο απαραίτητο είναι να απαντάμε σε αυτές τις ακραίες συμπεριφορές, να εστιάζουμε στον δικό μας θετικό προγραμματικό και πολιτικό λόγο. Είναι πάρα πολύ σημαντικό να μην επιτρέψουμε στη χώρα να συμπαρασυρθεί σε αυτόν τον κατήφορο του ΣΥΡΙΖΑ. Εξάλλου έχουμε πολλά πράγματα για τα οποία μπορούμε να μιλήσουμε, πολλές θετικές ειδήσεις: η εθνική οικονομία αναβαθμίστηκε μόλις πρόσφατα για 12η φορά. Μια σειρά από κατατάξεις φέρνουν την Ελλάδα στην κορυφή βαθμολογιών όπου παλαιότερα ήταν ουραγός. Και μάλιστα είδα σήμερα ότι η χώρα μας βελτίωσε κατά 9 θέσεις -η μεγαλύτερη πρόοδος από όλες τις ευρωπαϊκές χώρες- την κατάταξή της στην κλίμακα της δημοκρατικής διακυβέρνησης, παρά τα όποια λάθη μπορεί να έχουν συμβεί. Και βέβαια, αυτές τις πολύ θετικές προοπτικές για την ελληνική οικονομία τις διαπίστωσα τόσο στο Νταβός -όπου βρέθηκα μαζί και με τους δύο Υπουργούς- όσο και στην Ιαπωνία. Ένα είναι σαφές: δεν έχουμε περιθώρια ούτε για πισωγυρίσματα, ούτε για νέες περιπέτειες. Η σταθερότητα, η συνέπεια και η συνέχεια είναι σήμερα έννοιες περισσότερο απαραίτητες παρά ποτέ, γι’ αυτό και εμείς συνεχίζουμε τη δουλειά μας και οι άλλοι ας μένουν μόνοι, να κατρακυλούν στο περιθώριο. Είμαστε εκεί που θα θέλαμε; Όχι ακόμα. Το έχουμε πει πολλές φορές. Αλλά προσπαθούμε και θα εξακολουθούμε να προσπαθούμε, στηρίζοντας τον πολίτη στις κρίσεις τις οποίες ξεπεράσαμε, αλλά και τώρα απέναντι στην ακρίβεια. Έχουμε ήδη ουσιαστικά ελέγξει, εξουδετερώσει τις αυξήσεις στις τιμές στο ηλεκτρικό ρεύμα και στα καύσιμα μας βοηθά και η διεθνής πορεία των τιμών. Η μάχη στα τρόφιμα συνεχίζεται. Το «Καλάθι του Νοικοκυριού», όπως έχουμε πει πολλές φορές, έχει αποτελέσει ένα σημαντικό «ανάχωμα» απέναντι στον πληθωρισμό. Έρχεται εντός των επόμενων εβδομάδων και η κάρτα αγορών, το «Market Pass». Και βέβαια σοβαρή ανακούφιση δίνουν και οι αυξήσεις στις συντάξεις, οι οποίες κατεβλήθησαν ήδη στα τέλη Ιανουαρίου, αλλά και η νέα άνοδος του κατώτατου μισθού την 1η Απριλίου. Και βέβαια, θα το ξαναπούμε, στόχος μας και στόχος δεύτερης τετραετίας είναι η συνολική αναβάθμιση των μισθών στη χώρα. Ας περάσουμε, λοιπόν, στη συζήτηση της σημερινής ατζέντας και -εκτάκτως στην αρχή και εκτός ημερήσιας διάταξης- θα ήθελα να συζητήσουμε την πολύ σημαντική διάταξη την οποία θα καταθέσουμε σήμερα στη Βουλή για την προστασία της δημοκρατίας από εγκληματικές οργανώσεις και πρόσωπα. Εγκληματικές οργανώσεις που εμφανίζονται με τον μανδύα πολιτικών κομμάτων. Είναι μια διάταξη αντίστοιχη με αυτή που ισχύει ήδη σε αρκετές ευρωπαϊκές χώρες. Αποβλέπει -να το ξαναπώ- όχι στον αποκλεισμό των ιδεών, αλλά στη θωράκιση της ομαλότητας και των συνταγματικών ελευθεριών. Για τον λόγο αυτό άλλωστε ζητούμε, επιδιώκουμε, ελπίζω να μπορούμε να πετύχουμε την υποστήριξη όλων των κομμάτων. Σύμφωνα με αυτή την νέα ρύθμιση, στο εξής δεν θα μπορούν να συμμετέχουν στην εκλογική διαδικασία σχήματα τα οποία έχουν ως ουσιαστικό αρχηγό κάποιον ο οποίος έχει καταδικαστεί ως εγκληματίας. Αυτό προφανώς θα κρίνεται από τον Άρειο Πάγο, ο οποίος είναι και ο αρμόδιος κατά το Σύνταγμα να ανακηρύσσει τα υποψήφια κόμματα. Στα κριτήριά του, ωστόσο, θα συμπεριλαμβάνονται τώρα και οι σαφείς προϋποθέσεις που θέτει το νέο νομοθέτημα. Θα επαναλάβω ότι πρόκειται για την ανταπόκριση της πολιτείας στην καταστατική, αλλά θα έλεγα και στην ηθική υποχρέωση της δημοκρατίας να περιφρουρείται από τους εχθρούς της. Γιατί η τελευταία δεν μπορεί να νομιμοποιεί, σίγουρα δεν μπορεί να χρηματοδοτεί, οργανώσεις που ανοιχτά υπονομεύουν τη λειτουργία της. Δυστυχώς έχουμε και εμείς πείρα από παρανομίες, από τραμπουκισμούς και από εγκληματικές πρακτικές του παρελθόντος. Αυτά θεωρώ ότι δεν χωρούν στην Ελλάδα της τρίτης δεκαετίας του 21ου αιώνα. Περισσότερα, όμως, στη Βουλή και όπως είπα προσβλέπω στη διακομματική στήριξη αυτής της σημαντικής πρωτοβουλίας. Προτείνω, λοιπόν, να ξεκινήσουμε τη συνεδρίαση και τη συζήτησή μας. Τα θέματα τα οποία θα επεξεργαστούμε σήμερα είναι πάλι πολλά, από τη στέγαση των πιο ευάλωτων συμπολιτών μας μέχρι την αντιμετώπιση της σχολικής βίας, του φαινομένου του bullying, και από τη διαχείριση των αποβλήτων, την επέκταση των Ανανεώσιμων Πηγών Ενέργειας, μέχρι το νέο Αρχαιολογικό Μουσείο. Με άλλα λόγια, εξακολουθούμε να συζητάμε και να αντιμετωπίζουμε τα προβλήματα του σήμερα και τις προκλήσεις του αύριο. Γιατί, θα το ξαναπώ, δική μας πυξίδα παραμένει η καλύτερη ζωή για κάθε πολίτη. Και όπως επί 3,5 χρόνια κάνουμε -παρά τις δυσκολίες- ό,τι είπαμε, έτσι και τώρα θα κάνουμε ό,τι σχεδιάζουμε. Ας ξεκινήσουμε λοιπόν. "
2023-02-01,31200,https://www.primeminister.gr/2023/02/01/31200,Ενημερωτικό σημείωμα για την επίσκεψη του Πρωθυπουργού Κυριάκου Μητσοτάκη και του Προέδρου της Κυπριακής Δημοκρατίας Νίκου Αναστασιάδη στο Μάτι | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης και ο Πρόεδρος της Κυπριακής Δημοκρατίας Νίκος Αναστασιάδης επισκέφτηκαν το πρωί τον χώρο όπου είναι σε εξέλιξη τα έργα για τη δημιουργία του Πάρκου Μνήμης στο Μάτι, τα οποία εκτελούνται χάρη σε δωρεά της Κυπριακής Δημοκρατίας. Οι δύο ηγέτες ενημερώθηκαν για την πρόοδο των εργασιών και φύτεψαν συμβολικά ένα δέντρο. «Σε αυτόν τον τόπο ο οποίος χαράχθηκε στο συλλογικό υποσυνείδητο της πατρίδας μας ως ένας τόπος ταυτισμένος με ένα μεγάλο τραύμα, αυτό το πάρκο το οποίο κατασκευάζεται σήμερα έρχεται εν μέρει να επουλώσει αυτές τις πληγές», σημείωσε ο Κυριάκος Μητσοτάκης στον χαιρετισμό του. «Θέλω να ευχαριστήσω προσωπικά τον Πρόεδρο της Κυπριακής Δημοκρατίας, ο οποίος από την πρώτη στιγμή έθεσε στη διάθεσή μας ένα πολύ σημαντικό ποσό, μέρος του οποίου αξιοποιείται για να κατασκευαστεί αυτό το πάρκο. Τα υπόλοιπα χρήματα και τα περισσότερα θα χρησιμοποιηθούν, όπως γνωρίζετε, για να κατασκευάσουμε ένα υπερσύγχρονο συγκρότημα κοινωνικών κατοικιών, για να μπορέσουμε να στεγάσουμε συμπολίτες μας οι οποίοι έχασαν τα σπίτια τους στην καταστροφική φωτιά, σε υπερσύγχρονες κατοικίες», τόνισε ο Πρωθυπουργός. Ο κ. Μητσοτάκης υπογράμμισε πως «κάναμε κάτι το οποίο δεν έχει ξαναγίνει ποτέ στην Ελλάδα. Οφείλουμε να “προικίσουμε” αυτή την πόλη και με χώρους πρασίνου, όπως αυτό το πάρκο, το οποίο θα είναι το μεγαλύτερο πάρκο στην Ανατολική Αττική. Τα χρήματα της Κυπριακής Δημοκρατίας πιάνουν τόπο, και με το καλό στην επόμενη επίσκεψή σας θα δείτε και την πρόοδο των έργων των κατοικιών που κατασκευάζουμε». Από την πλευρά του, ο Πρόεδρος της Κυπριακής Δημοκρατίας Νίκος Αναστασιάδης σημείωσε ότι «νιώθω πραγματικά συγκίνηση γιατί μου δίνεται η ευκαιρία σήμερα να έχω μια συνολική αντίληψη του πόσο συμβολική, αλλά και σημαντική είναι η συνεισφορά της Κυπριακής Δημοκρατίας ως ένα ελάχιστο στοιχείο αλληλεγγύης στον Ελλαδικό Ελληνισμό που τόσο μας συμπαραστάθηκε σε κρίσιμες ώρες». «Η Κυπριακή Δημοκρατία σε ένδειξη αλληλεγγύης και αγάπης προς όσους υπήρξαν θύματα αυτής της μεγάλης καταστροφής, αποφάσισε και κατέθεσε στο ειδικό ταμείο 10 εκατομμύρια ευρώ για να χτιστούν με βάση τους σχεδιασμούς της κυβέρνησης, με την οποία έχουμε άψογη και άριστη συνεργασία, δέκα πολυκατοικίες των 14 διαμερισμάτων κάθε μία, δηλαδή περίπου 100 τόσα διαμερίσματα», δήλωσε ο κ. Αναστασιάδης. «Δυστυχώς η επίσκεψή μου συμπίπτει και με ένα άλλο τραγικό γεγονός, την απώλεια δύο ηρωικών πιλότων, γι’ αυτό και πάλι σαν ένδειξη αλληλεγγύης προς την Ελληνική Δημοκρατία και τον ελληνικό λαό, η Κυπριακή Κυβέρνηση αποφάσισε και θα συνεισφέρει 2,5 εκατομμύρια στην Πολεμική Αεροπορία», ανέφερε ο κ. Αναστασιάδης. Ο Υφυπουργός Περιβάλλοντος και Ενέργειας, αρμόδιος για θέματα Χωροταξίας και Αστικού Περιβάλλοντος, Νίκος Ταγαράς, τόνισε, μεταξύ άλλων, πως «έχουμε ολοκληρώσει όλο το σχεδιασμό που αφορά στην τοπική αποκατάσταση. Για όλο το σχεδιασμό των 2.500 στρεμμάτων θέλω να σας ενημερώσω ότι τον Ιούνιο θα έχουμε τελειώσει και τη δεύτερη φάση, το ρυμοτομικό σχέδιο και πράξη εφαρμογής. Δηλαδή σε τρία χρόνια και τρεις μήνες έχουν γίνει πράγματα που δεν έχουν συμβεί ποτέ στο παρελθόν σε τέτοια έκταση και σε τέτοιο χρόνο». Σχετικά με τα μέτρα που έχουν ληφθεί ο Υφυπουργός Περιβάλλοντος και Ενέργειας, αρμόδιος για θέματα Προστασίας του Περιβάλλοντος, Γιώργος Αμυράς, σημείωσε: «Θα κυκλώσουμε το πάρκο μνήμης με θερμικές κάμερες οι οποίες θα έχουν τη δυνατότητα σε πραγματικό χρόνο, σε απόσταση 2 χιλιομέτρων να ανιχνεύουν την οποιαδήποτε φλόγα. Και αναπτήρα να ανάψουν θα το ξέρουμε. Και παράλληλα και κρουνούς οι οποίοι θα συνδεθούν με το δίκτυο για να έχουμε άμεση δυνατότητα και πυρόσβεσης αλλά και για άλλες χρήσεις του νερού». Η ταυτότητα του έργου Το Πάρκο Μνήμης στο Μάτι αποτελεί φόρο τιμής στα θύματα της φονικής πυρκαγιάς του 2018. Θα συνιστά ταυτόχρονα χώρο συγκέντρωσης, άθλησης και ψυχαγωγίας για την κοινότητα της ευρύτερης περιοχής, δεδομένου ότι μετά την ολοκλήρωση των εργασιών θα είναι ο μεγαλύτερος χώρος δασικής αναψυχής στην ανατολική Αττική. Το σχέδιο ανάπλασης του ακινήτου, έκτασης περίπου 130 στρεμμάτων που ανήκε στο ΝΑΤ και είχε μείνει αναξιοποίητο επί χρόνια προβλέπει, μεταξύ άλλων, την κατασκευή ποδηλατόδρομου, γηπέδων ποδοσφαίρου, αντισφαίρισης και beach volley, ειδικών χωμάτινων λόφων για mountain bikes, χώρων παιχνιδιού και περιβαλλοντικής αγωγής για παιδιά, διαδρόμων για περιπάτους, τη διαμόρφωση χώρων ανάπαυσης και τη χωροθέτηση σημείου όπου θα διοργανώνονται υπαίθριες εκδηλώσεις. Προβλέπεται επίσης η φύτευση σχεδόν 11.000 δένδρων και θάμνων. Όλες οι παρεμβάσεις θα γίνουν με πρόνοιες για την απρόσκοπτη πρόσβαση ηλικιωμένων και ΑΜΕΑ. Δίπλα στο πάρκο θα επισκευαστούν και θα ανακαινιστούν δύο κτίρια τα οποία θα αξιοποιηθούν ως εκθεσιακό και επιμορφωτικό κέντρο για τις ανάγκες των πολιτών. Σχεδιάζεται επίσης «πράσινος» χώρος στάθμευσης με φωτοβολταϊκές μονάδες στα στέγαστρα, οι οποίες θα διασφαλίζουν την ενεργειακή αυτονομία όλων των υποδομών. Τον Πρωθυπουργό και τον Πρόεδρο της Κυπριακής Δημοκρατίας υποδέχτηκαν η Υπουργός Πολιτισμού και Αθλητισμού Λίνα Μενδώνη, ο Υφυπουργός Προστασίας του Περιβάλλοντος Γιώργος Αμυράς, ο Υφυπουργός Χωροταξίας και Αστικού Περιβάλλοντος Νίκος Ταγαράς, ο Πρόεδρος της Βουλής Κωνσταντίνος Τασούλας, ο Περιφερειάρχης Αττικής Γιώργος Πατούλης, ο Δήμαρχος Μαραθώνα Στέργιος Τσίρκας και ο Δήμαρχος Ραφήνας-Πικερμίου Ευάγγελος Μπουρνούς. "
2023-02-01,31194,https://www.primeminister.gr/2023/02/01/31194,"Ενημερωτικό σημείωμα για τη συνάντηση του Πρωθυπουργού Κυριάκου Μητσοτάκη με τον Πρόεδρο της Κυπριακής Δημοκρατίας, Νίκο Αναστασιάδη | Ο Πρωθυπουργός της Ελληνικής Δημοκρατίας","O Πρωθυπουργός Κυριάκος Μητσοτάκης συναντήθηκε, στο Μέγαρο Μαξίμου, με τον Πρόεδρο της Κυπριακής Δημοκρατίας, Νίκο Αναστασιάδη. Κατά την έναρξη της συνάντησης έγινε ο παρακάτω διάλογος: Κυριάκος Μητσοτάκης: Αγαπημένε μου Νίκο (Αναστασιάδη), σήμερα είναι μία πολύ συγκινητική στιγμή για μένα αλλά και για την πατρίδα μας, καθώς σε υποδέχομαι σε αυτόν τον χώρο -ο οποίος σου είναι τόσο οικείος- για τελευταία φορά με την ιδιότητά σου ως Πρόεδρος της Κυπριακής Δημοκρατίας. Θέλω από καρδιάς και πιστεύω διερμηνεύοντας τα αισθήματα όλων των Ελληνίδων, όλων των Ελλήνων, αλλά και του Ελληνισμού συνολικά, να σε ευχαριστήσω για τις υπηρεσίες που προσέφερες στην πατρίδα σου. Δέκα χρόνια Πρόεδρος της Κυπριακής Δημοκρατίας, ήρθες στα πράγματα εν μέσω μιας μεγάλης οικονομικής κρίσης. Το γνωρίζουμε καλά, εξάλλου, διότι και εμείς περάσαμε αντίστοιχες, ενδεχομένως και βαρύτερες, περιπέτειες από σάς. Κατάφερες, όμως, όχι μόνο να ανορθώσεις την οικονομία αλλά και να προχωρήσεις συνολικά την πατρίδα σου σε πολλά διαφορετικά επίπεδα και νομίζω ότι έχεις κάθε λόγο να είσαι υπερήφανος γι΄ αυτό. Δυστυχώς, παραμένουν ζητήματα τα οποία δεν κατάφερες και δεν καταφέραμε να λύσουμε, με σημαντικότερο τη μεγάλη εθνική πληγή του Κυπριακού προβλήματος. Γνωρίζω, όμως, ότι και ως τέως Πρόεδρος πια της Δημοκρατίας, όταν με το καλό ολοκληρωθεί η θητεία σου, η καρδιά σου θα είναι πάντα εκεί, στο πώς θα πετύχουμε μια δίκαιη, βιώσιμη και λειτουργική λύση του Κυπριακού. Ένας στόχος, ένας σκοπός για τον οποίο αγωνίστηκες καθ΄ όλη σου τη σταδιοδρομία και πριν γίνεις Πρόεδρος και είμαι σίγουρος ότι θα είναι μέσα στην καρδιά σου για πάντα. Και πάλι καλώς ήρθες, είμαι σίγουρος ότι θα σε υποδεχθώ σε αυτό το γραφείο πολλές φορές ακόμα με την ιδιότητα, πια, όχι απλά του τέως Προέδρου αλλά ενός προσωπικού φίλου και σου εύχομαι από καρδιάς ό,τι καλύτερο. Νίκος Αναστασιάδης: Φίλε Πρωθυπουργέ, Κυριάκο μου, έτσι μάθαμε να μιλούμε μεταξύ μας, είναι και για μένα ειλικρινά μια στιγμή τρομερά ευαίσθητη, γιατί πλησιάζει το τέλος μιας πολιτικής διαδρομής που κράτησε 43 τόσα χρόνια, με το επιστέγασμα της τελευταίας δεκαετίας. Αυτό που θα ήθελα να μεταφέρω είναι την ευγνωμοσύνη του Κυπριακού Ελληνισμού, του ιδίου προσωπικά προς την κυβέρνηση, προς τη δική σου Κυβέρνηση, Κυριάκο μου, αλλά και προς τις εκάστοτε Ελληνικές Κυβερνήσεις, γιατί μέσα από τη στενή συνεργασία κληθήκαμε να αντιμετωπίσουμε -και νομίζω αντιμετωπίσαμε- αρκετούς κινδύνους από τον τουρκικό αναθεωρητισμό και μέσα από τη διπλωματία, την καλή γειτονία που διδάξαμε πως χτίζεται μέσα από τις τριμερείς, τετραμερείς, πολυμερείς συμμαχίες που έχουμε χτίσει, θεωρώ πως θωρακίσαμε αρκετά την Κυπριακή Δημοκρατία, για να μπορεί από θέση ισχύος να διαπραγματεύεται μια λύση που να είναι λειτουργική και συνεχώς βιώσιμη, αλλά και να συνάδει και με το Ευρωπαϊκό κεκτημένο. Κάτι που θα διασφαλίζει όχι μόνο τους Ελληνοκύπριους, αλλά και τους Τουρκοκύπριους, συμβάλλοντας, έτσι, στην επικράτηση της ειρήνης, αλλά και της προκοπής του συνόλου του Κυπριακού λαού, Ελληνοκυπρίων και Τουρκοκυπρίων. Όπως καλά ξέρεις, ένας δεύτερος λόγος της σημερινής μου παρουσίας, είναι και η εμπράκτως ελάχιστη ένδειξη αλληλεγγύης προς τον Ελληνισμό, προς τον Ελλαδικό Ελληνισμό, με τη θεμελίωση των οικισμών, των κοινωνικών κατοικιών στο Μάτι. Επαναλαμβάνω, αυτό είναι μια απλή ένδειξη, γιατί πολλαπλάσια ήταν και κατά τον ίδιο τρόπο και η αλληλεγγύη της Ελλάδας προς την Κύπρο, είτε με θυσίες, με αίμα, είτε και με υλικές ενέργειες που στήριξαν την Κυπριακή Δημοκρατία. Και αυτά λέγοντας, θέλω να πω ένα: Θα συνεχίσω να είμαι ένας Έλληνας που αγωνιά για την τύχη της Κύπρου μας, για την τύχη της Ελλάδας μας. Θα είμαι παρών όχι στην εξουσία, αλλά στους όποιους αγώνες κληθούμε να αναλάβουμε. Σας ευχαριστώ. Στη συνέχεια υπεγράφη από την Υπουργό Παιδείας και Θρησκευμάτων, Νίκη Κεραμέως και τον Υπουργό Παιδείας, Αθλητισμού και Νεολαίας της Κυπριακής Δημοκρατίας, Πρόδρομο Προδρόμου, Διακρατική Συμφωνία Ελλάδας – Κύπρου για την Αμοιβαία Αναγνώριση Τίτλων Σπουδών που στόχο έχει την προώθηση και διευκόλυνση της συνεργασίας στον τομέα της αμοιβαίας ακαδημαϊκής αναγνώρισης τίτλων σπουδών που απονέμονται από Πανεπιστημιακά Ιδρύματα ή φορείς Ανώτερης Εκπαίδευσης στην Κυπριακή Δημοκρατία και Ανώτατης Εκπαίδευσης στην Ελληνική Δημοκρατία. "
2023-01-30,31167,https://www.primeminister.gr/2023/01/30/31167,Δήλωση του Πρωθυπουργού Κυριάκου Μητσοτάκη μετά τη συνάντησή του με τον Πρωθυπουργό της Ιαπωνίας Fumio Kishida | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης συναντήθηκε με τον Ιάπωνα ομόλογό του Fumio Kishida, στην πρωθυπουργική κατοικία στο Τόκιο. Οι δύο ηγέτες υπέγραψαν Κοινή Δήλωση Στρατηγικής Συνεργασίας Ελλάδας – Ιαπωνίας, η οποία αναβαθμίζει τις διμερείς σχέσεις σε στρατηγικού χαρακτήρα και ενισχύει τη συνεργασία των δύο χωρών σε τομείς αμοιβαίου ενδιαφέροντος. Μετά την κατ’ ιδίαν συνάντησή τους πραγματοποιήθηκε συνάντηση παρουσία των δυο αντιπροσωπειών και και παρατέθηκε επίσημο δείπνο». Ακολουθεί η τοποθέτηση του Κυριάκου Μητσοτάκη (σε ανεπίσημη μετάφραση από τα αγγλικά) κατά τις κοινές δηλώσεις με τον Fumio Kishida μετά τη συνάντησή τους. «Σας ευχαριστώ, κ. Πρωθυπουργέ, για αυτή την πολύ θερμή υποδοχή. Είναι μεγάλη μου χαρά και τιμή που επισκέπτομαι την Ιαπωνία και μπορούμε να δώσουμε νέα ώθηση στις σχέσεις μας, σε επίπεδο κορυφής, ύστερα από σχεδόν δύο δεκαετίες. Η Ελλάδα και η Ιαπωνία αντιπροσωπεύουν δύο αρχαίους πολιτισμούς με πολύτιμη παγκόσμια πολιτιστική συνεισφορά. Είναι ταυτόχρονα δύο σύγχρονα κράτη, δύο ισχυρές δημοκρατίες, που αντιμετωπίζουν παρόμοιες προκλήσεις και που συμφωνούν σε ιδιαίτερα σημαντικά παγκόσμια και περιφερειακά ζητήματα. Με χαροποιεί πολύ το γεγονός ότι υπογράφουμε Κοινή Δήλωση Στρατηγικής Συνεργασίας. Με τη δήλωση αυτή, οι χώρες μας αναβαθμίζουν σημαντικά τις στρατηγικές σχέσεις τους και εγκαινιάζουμε ένα πεδίο στενής συνεργασίας σε ένα φάσμα διαφόρων τομέων πολιτικής: πολιτική, οικονομία, κλίμα, ψηφιακή εκπαίδευση, πολιτισμός, τουρισμός. Και αυτό το κείμενο που θα υπογράψουμε θα είναι η “πυξίδα” μας, ένας οδηγός για την πλήρη ανάπτυξη της διμερούς συνεργασίας μας, τα επόμενα χρόνια. Είχαμε μια πρώτη ευκαιρία να συζητήσουμε θέματα κοινού ενδιαφέροντος. Εντοπίσαμε μεγάλες ευκαιρίες στον τομέα της οικονομικής συνεργασίας, δεδομένου ότι η Ιαπωνία είναι η τρίτη μεγαλύτερη οικονομία στον κόσμο και η Ελλάδα αναδεικνύεται σε αξιόπιστο και πολύ σταθερό επενδυτικό προορισμό και εμπορικό εταίρο. Είχα την ευκαιρία να ενημερώσω τον Πρωθυπουργό για την πρόοδο που καταφέραμε να σημειώσουμε. Η ελληνική οικονομία αναπτύχθηκε σχεδόν 5,6% το 2022, ρυθμός σχεδόν διπλάσιος του μέσου όρου που προβλέπεται για την ευρωζώνη, και αποτελεί έναν πολύ ελκυστικό προορισμό για άμεσες ξένες επενδύσεις στην Ανατολική Μεσόγειο. Είχαμε την ευκαιρία να κάνουμε μία ανασκόπηση της άριστης συνεργασίας μας σε θέματα ναυτιλίας, ως δύο από τα κορυφαία ναυτιλιακά έθνη στον κόσμο. Και καθώς το επόμενο έτος οι δύο χώρες μας θα γιορτάσουν τα 125 χρόνια διπλωματικών σχέσεων σκοπεύουμε να γιορτάσουμε Έτος Πολιτισμού και Τουρισμού, με σειρά εκδηλώσεων που θα διοργανωθούν σε διάφορες πόλεις της Ελλάδας και της Ιαπωνίας. Ο κ. Πρωθυπουργός επεσήμανε πόσο δραματικά άλλαξε ο κόσμος το 2022, με την απρόκλητη ρωσική εισβολή στην Ουκρανία και ότι κανένας δεν έμεινε ανεπηρέαστος από την αναταραχή που προκάλεσε αυτή η ενέργεια. Ανταλλάξαμε απόψεις όσον αφορά την επιθετικότητα της Ρωσίας και τα επόμενα βήματα που πρέπει να κάνει η διεθνής κοινότητα. Πιστεύω πως οι συζητήσεις μας είναι πολύ πιο επίκαιρες δεδομένης της υιοθέτησης της νέας στρατηγικής εθνικής ασφάλειας της Ιαπωνίας -την οποία χαιρετίζουμε- και φυσικά ενόψει της προεδρίας της Ιαπωνίας στην ομάδα G-7 φέτος. Ως μέλος του ΝΑΤΟ, ως μέλος της Ευρωπαϊκής Ένωσης, υποστηρίζουμε την ενίσχυση των σχέσεων μεταξύ της Ιαπωνίας και του ΝΑΤΟ και της Ιαπωνίας και της Ευρωπαϊκής Ένωσης. Πιστεύω ότι πρόκειται για μια αμοιβαία επωφελή σχέση, κ. Πρωθυπουργέ. Όσον αφορά τον πόλεμο στην Ουκρανία, έχουμε εξ αρχής υποστηρίξει πλήρως την ανεξαρτησία, την κυριαρχία και την εδαφική ακεραιότητα της Ουκρανίας. Είμαστε απολύτως αποφασισμένοι να σταθούμε στο πλευρό της Ουκρανίας για όσο χρειαστεί. Εχουμε έναν επιπρόσθετο λόγο ευαισθησίας εμείς όσον αφορά το ζήτημα της Ουκρανίας, κ. Πρωθυπουργέ: μέλη της ελληνικής κοινότητας στη Μαριούπολη ήταν μεταξύ των πρώτων άμαχων θυμάτων, τις πρώτες κιόλας ημέρες του πολέμου. Ασφαλώς η Ελλάδα, όπως και η Ιαπωνία, αμφότερες οι χώρες είμαστε ένθερμοι υποστηρικτές βασικών αρχών, όπως η αρχή της μη χρήσης βίας και το απαραβίαστο των συνόρων. Οι διεθνείς διαφορές πρέπει να επιλύονται με βάση το Διεθνές Δίκαιο και δεν μπορούμε να δεχτούμε οποιαδήποτε μονομερή αλλαγή του status quo με τη χρήση βίας. Πιστεύουμε ακράδαντα σε μια διεθνή τάξη βασισμένη σε κανόνες, όπου το Διεθνές Δίκαιο γίνεται σεβαστό και οι αναθεωρητικές ατζέντες δεν είναι αποδεκτές. Θα έχουμε την ευκαιρία να συζητήσουμε περαιτέρω τις περιφερειακές προκλήσεις, κατά τη διάρκεια του δείπνου. Η κατάσταση που αντιμετωπίζετε όσον αφορά τις πυραυλικές προκλήσεις της Βόρειας Κορέας είναι εντελώς απαράδεκτη. Συμφωνήσαμε ότι παραμένουμε σταθεροί στην καταδίκη αυτών των ενεργειών. Θα έχω επίσης την ευκαιρία να ενημερώσω τον Πρωθυπουργό για την κατάσταση στην Ανατολική Μεσόγειο και την ατυχή εμπρηστική ρητορική και τις προκλητικές ενέργειες της γειτονικής μας Τουρκίας, οι οποίες υπονομεύουν την περιφερειακή σταθερότητα και ασφάλεια. Θα κρατάμε πάντα, κ. Πρωθυπουργέ, το παράθυρο του διαλόγου ανοιχτό. Όμως, ως κυρίαρχο έθνος, δεν μπορούμε να δεχτούμε καμία απειλή κατά της κυριαρχίας και των κυριαρχικών μας δικαιωμάτων. Συνοψίζοντας, χαίρομαι ιδιαίτερα που η επίσκεψή μου δίνει νέα δυναμική στις διμερείς μας σχέσεις. Έχουμε συνάψει και υπογράψει σημαντικές συμφωνίες. Την πιο σημαντική ενίσχυση των οικονομικών μας δεσμών, φυσικά, θα αποτελέσει η συμφωνία για την αποφυγή της διπλής φορολόγησης. Πιστεύω ότι είναι ρεαλιστικό να αναμένουμε ότι η συμφωνία αυτή θα υπογραφεί πριν από το τέλος του έτους. Και πιστεύω ότι σήμερα θέσαμε τα θεμέλια για μια αμοιβαία προσοδοφόρα συνεργασία μεταξύ ομοϊδεατών στρατηγικών εταίρων. Είμαι βέβαιος ότι Ελλάδα και Ιαπωνία θα συνεχίσουμε να συνεργαζόμαστε για να εκπληρώσουμε τις επιθυμίες των λαών μας για διαρκή ειρήνη και ευημερία. Αύριο θα έχουμε άλλη μία σειρά συναντήσεων με σημαντικούς επιχειρηματίες και εμπορικούς αντιπροσώπους. Θα έχω τη χαρά να απευθυνθώ σε φοιτητές του Πανεπιστημίου του Τόκιο. Και θα ήθελα και πάλι να σάς ευχαριστήσω, κ. Πρωθυπουργέ, για αυτή την πολύ θερμή υποδοχή. Θα ήθελα να σάς προσκαλέσω να επισκεφθείτε την Ελλάδα και να δείτε από «πρώτο χέρι» τη μεταμόρφωση της χώρας μας από ουραγό στην Ευρωπαϊκή Ένωση σε πρωταγωνιστή, και να συνεχίσουμε να προωθούμε αυτή τη σημαντική στρατηγική εταιρική σχέση. Και πάλι, εκ μέρους της αντιπροσωπείας μας, σάς ευχαριστώ πολύ γι’ αυτή τη θερμή υποδοχή». "
2023-01-25,31132,https://www.primeminister.gr/2023/01/25/31132,Ενημερωτικό σημείωμα για την επίσκεψη του Πρωθυπουργού Κυριάκου Μητσοτάκη σε εργοτάξιο του ΒΟΑΚ | Ο Πρωθυπουργός της Ελληνικής Δημοκρατίας,"Ένα από τα εργοτάξια όπου έχουν αρχίσει οι εργασίες για την κατασκευή του Βόρειου Οδικού Άξονα Κρήτης, που θα θα συνδέει τον Κίσσαμο, στο δυτικό άκρο της Κρήτης, με τη Σητεία στο ανατολικό, επισκέφτηκε το πρωί ο Πρωθυπουργός Κυριάκος Μητσοτάκης, στο πλαίσιο της περιοδείας του στην Περιφερειακή Ενότητα Ηρακλείου. Ο Πρωθυπουργός ενημερώθηκε για την πρόοδο στο τμήμα Νεάπολη – Άγιος Νικόλαος, ένα από τα πέντε επιμέρους τμήματα του νέου αυτοκινητοδρόμου, μήκους 14 χιλιομέτρων, το οποίο συμβασιοποιήθηκε τον περασμένο Σεπτέμβριο και πλέον γίνεται πραγματικότητα μέσω δημόσιας επένδυσης ύψους 186 εκατομμυρίων ευρώ, που καλύπτεται πλήρως από πόρους του Ταμείου Ανάκαμψης. Το εργοτάξιο του ΒΟΑΚ είναι η καλύτερη απάντηση στην τοξικότητα του ΣΥΡΙΖΑ «Πιστεύω ότι αυτό το εργοτάξιο το οποίο βλέπετε ανοιχτό πίσω μας είναι η καλύτερη απάντηση την οποία μπορεί η κυβέρνησή μας να δώσει σε αυτήν την τοξικότητα την οποία επιχειρεί για ακόμα μία φορά να καλλιεργήσει η αξιωματική αντιπολίτευση», τόνισε ο Κυριάκος Μητσοτάκης, που είχε την ευκαιρία να συνομιλήσει με εργαζόμενους. «Όταν δεν έχεις να πεις τίποτα στους πολίτες για το πώς οραματίζεσαι το μέλλον, αλλά όταν δεν μπορείς ούτε να υπερασπιστείς το παρελθόν σου, διότι αυτό φέρνει στη μνήμη εξαιρετικά επώδυνες αναμνήσεις, τότε καταλήγεις να κάνεις το μόνο το οποίο ξέρεις: να διχάζεις, να πολώνεις και να επιχειρείς να κυλήσεις την πολιτική ζωή του τόπου στη λάσπη. Εμείς δεν θα ακολουθήσουμε αυτή την πορεία. Θα επιμείνουμε μέχρι την τελευταία στιγμή να υλοποιούμε το κυβερνητικό μας έργο: θα δημιουργούμε νέες δουλειές, θα υλοποιούμε μεγάλα έργα σε όλη την Ελλάδα, όπως εξάλλου το κάνουμε ήδη, και θα μιλάμε στον ελληνικό λαό για το σχέδιό μας για ένα μέλλον, με περισσότερες και καλύτερες δουλειές και καλύτερα εισοδήματα για όλους τους Έλληνες και όλες τις Ελληνίδες», ανέφερε ο Πρωθυπουργός. ΒΟΑΚ: Ένα έργο πνοής για την Κρήτη «Είναι ένα έργο πνοής για την Κρήτη, είναι ένα σημαντικό έργο οδικής ασφάλειας ώστε να θρηνούμε λιγότερες ζωές στην άσφαλτο. Είναι ένα έργο το οποίο σηματοδοτεί το λαμπρό μέλλον που έχει το νησί μας», τόνισε ο Κυριάκος Μητσοτάκης για τον νέο οδικό άξονα, που θα εκτείνεται με ενιαία χάραξη σε μήκος περίπου 300 χιλιομέτρων και θα συνδέει το δυτικό άκρο της Κρήτης με το ανατολικό. «Είναι ένα έργο εμβληματικό, ένα έργο πνοής, θα έλεγα ένα έργο το οποίο και για μένα έχει μία ξεχωριστή σημασία, για το νησί μου, για τον τόπο μου. Ένα έργο στο οποίο πιστέψαμε από την πρώτη στιγμή, το οποίο καταφέραμε να το ξεμπλοκάρουμε, να το οικοδομήσουμε με έναν τρόπο που να το καταστήσουμε βιώσιμο, γιατί θέλω να θυμίσω ότι ουσιαστικά παραλάβαμε ένα έργο κλινικά νεκρό. Σήμερα λοιπόν εδώ, από την άλλη πλευρά της Κρήτης, από το Λασίθι, ξεκινάει ουσιαστικά το πρώτο τμήμα αυτού του μεγάλου έργου, το οποίο έχει ακόμα δύο μεγάλες φάσεις. Αυτό το κομμάτι κατασκευάζεται ως δημόσιο έργο με χρηματοδότηση αποκλειστικά από το Ταμείο Ανάκαμψης και υπάρχουν δύο ακόμα τμήματα του Βόρειου Οδικού Άξονα τα οποία θα κατασκευαστούν. Το ένα με τη μέθοδο της σύμπραξης δημοσίου και ιδιωτικού τομέα και το δεύτερο με τη σύμβαση παραχώρησης. Οι διαγωνιστικές διαδικασίες είναι πολύ προχωρημένες. Υπάρχει μεγάλο ενδιαφέρον για συμμετοχή σημαντικών σχημάτων σε αυτούς τους διαγωνισμούς. Και σήμερα πια μπορούμε να το πούμε με απόλυτη βεβαιότητα ότι, ναι, ο Βόρειος Οδικός Άξονας που ξεκινάει ουσιαστικά σήμερα θα κατασκευαστεί, θα υλοποιηθεί», επεσήμανε ο Πρωθυπουργός. «Η σημερινή είναι μία πολύ σημαντική, θα σας έλεγα μια πολύ ιστορική μέρα για την Κρήτη. Γιατί μετά από πολλές δεκαετίες βρισκόμαστε στο πρώτο εργοτάξιο του ΒΟΑΚ», σημείωσε από την πλευρά του ο Υπουργός Υποδομών και Μεταφορών Κώστας Καραμανλής. Ο προϋπολογισμός για το σύνολο των έργων υπερβαίνει τα 2,4 δισεκατομμύρια ευρώ, ενώ έχει ήδη εξασφαλιστεί κοινοτική χρηματοδότηση από το Ταμείο Ανάκαμψης και το ΕΣΠΑ. Εκτός από τη ριζική αναβάθμιση της οδικής ασφάλειας στην Κρήτη, ο ΒΟΑΚ θα διευκολύνει τις μετακινήσεις, προς όφελος των πολιτών, του τουρισμού και του εμπορίου, ενώ παράλληλα θα τονώσει την απασχόληση στο νησί. Η υλοποίηση του έργου κατέστη εφικτή χάρη σε μεγάλες και επίμονες προσπάθειες, καθώς το καλοκαίρι του 2019 υπήρχε μόνο ένα ανεδαφικό σχέδιο, με μηδενική μελετητική ωριμότητα και χωρίς συγκεκριμένη ενιαία χάραξη ή πλάνο χρηματοδότησης. Η πρόοδος που έχει επιτευχθεί αντανακλάται στο σκέλος Νεάπολη – Άγιος Νικόλαος, ενώ κοντά στη συμβασιοποίηση βρίσκονται και τα δύο μεγαλύτερα τμήματα του ΒΟΑΚ, το κομμάτι από τα Χανιά έως το Ηράκλειο, που θα υλοποιηθεί μέσω σύμβασης παραχώρησης, και το σκέλος από τον Κόμβο Χερσονήσου μέχρι τη Νεάπολη, που θα κατασκευαστεί μέσω ΣΔΙΤ. Παράλληλα με τα νέα οδικά έργα, ωριμάζουν οι μελέτες και για τη σύνδεση της Σούδας με το αεροδρόμιο των Χανίων, ενώ βρίσκεται σε εξέλιξη ένα χαρτοφυλάκιο επτά έργων, εκ των οποίων τέσσερα έχουν ολοκληρωθεί, για την αποτροπή κατολισθήσεων σε στοχευμένες θέσεις. Τον Πρωθυπουργό υποδέχτηκαν ο Υπουργός Υποδομών και Μεταφορών Κώστας Καραμανλής και ο Υφυπουργός Υποδομών Γιώργος Καραγιάννης. Τον συνόδευσαν ο Υπουργός Ναυτιλίας και Νησιωτικής Πολιτικής και βουλευτής Λασιθίου της Νέας Δημοκρατίας Γιάννης Πλακιωτάκης, ο Υφυπουργός Αθλητισμού και βουλευτής Ηρακλείου της ΝΔ Λευτέρης Αυγενάκης, ο βουλευτής Ηρακλείου της ΝΔ Μάξιμος Σενετάκης, ο βουλευτής Ρεθύμνης της ΝΔ Γιάννης Κεφαλογιάννης, ο ευρωβουλευτής της ΝΔ Μανώλης Κεφαλογιάννης, ο Περιφερειάρχης Κρήτης Σταύρος Αρναουτάκης, ο Γραμματέας της Πολιτικής Επιτροπής της ΝΔ Παύλος Μαρινάκης και ο Γραμματέας Οργανωτικού και Διευθυντής του Γραφείου του Προέδρου της ΝΔ, Στέλιος Κονταδάκης. "
2023-01-11,31014,https://www.primeminister.gr/2023/01/11/31014,Δηλώσεις της Προέδρου της Δημοκρατίας Κατερίνας Σακελλαροπούλου και του Πρωθυπουργού Κυριάκου Μητσοτάκη κατά την έναρξη της συνάντησής τους στο Προεδρικό Μέγαρο | Ο Πρωθυπουργός της Ελληνικής Δημοκρατίας,"Κυριάκος Μητσοτάκης: Πρώτη μας συνάντηση κυρία Πρόεδρε για το 2023, να σας ευχηθώ και πάλι να έχουμε μια καλή χρονιά, με υγεία και προκοπή για όλες τις Ελληνίδες και όλους τους Έλληνες, και φυσικά μια καλή πορεία για τη χώρα. Είχαμε χθες την ευκαιρία να υποδεχθούμε στην πατρίδα μας τον επικεφαλής του ΟΟΣΑ και να συζητήσουμε τα συμπεράσματα της ετήσιας έκθεσης του Οργανισμού, τα οποία είναι εξαιρετικά θετικά για την πορεία της ελληνικής οικονομίας. Πιστεύω, εξάλλου, ότι όποιος κινήθηκε στην αγορά τις ημέρες των γιορτών διαπίστωσε ότι, σε πείσμα όσων είχαν καλλιεργήσει ένα κλίμα άκρατου πεσιμισμού, η οικονομία κινήθηκε καλά. Οι ενδείξεις για το 2023, παρά το γεγονός ότι έχουμε πολλές εισαγόμενες αντιξοότητες, παραμένουν συγκρατημένα αισιόδοξες. Όπως ξέρετε, από την 1η του μήνα οι συνταξιούχοι θα δουν μια πρώτη σημαντική αύξηση στις συντάξεις τους, μετά από πολλά χρόνια. Τον Φεβρουάριο θα τεθεί σε εφαρμογή το εργαλείο του market pass, ώστε να μπορέσουμε να περιορίσουμε, στο μέτρο του εφικτού, τις επιπτώσεις από την άνοδο των τιμών στα βασικά αγαθά, και από την 1η Απριλίου θα τεθεί σε εφαρμογή η νέα σημαντική – δεν είμαστε ακόμη σε θέση να την προσδιορίσουμε αλλά θα είναι μια σημαντική – αύξηση του κατώτατου μισθού, ώστε με αυτό τον τρόπο να μπορούμε να θωρακίσουμε και τους εργαζόμενους μισθωτούς, που βρίσκονται σε αυτό το επίπεδο απέναντι στις επιπτώσεις του εισαγόμενου πληθωρισμού. Θέλω όμως να σας διαβεβαιώσω, καθώς το 2023 είναι προεκλογική χρονιά, ότι σε καμία περίπτωση η κυβέρνηση δεν πρόκειται να ενδώσει στις σειρήνες του λαϊκισμού και να ξεφύγει από το πλαίσιο του ψηφισμένου προϋπολογισμού, ο οποίος προβλέπει πρωτογενές πλεόνασμα για το 2023, αναγκαία και ικανή, πιστεύω, συνθήκη, προκειμένου να πετύχουμε τον στόχο της επενδυτικής βαθμίδας. Επειδή πολλά θα ακουστούν στην προεκλογική περίοδο, εμείς θα εξακολουθούμε να πορευόμαστε με τη σύνεση και τη σοβαρότητα που οι καιροί απαιτούν. Οι πολίτες γνωρίζουν ότι έχουμε τη δυνατότητα από την υπεραπόδοση της οικονομίας να επιστρέφουμε ένα δίκαιο μέρισμα ανάπτυξης προς τις κοινωνικές ομάδες που έχουν εξάλλου την μεγαλύτερη ανάγκη, και σ΄ αυτή την κατεύθυνση θα εξακολουθούμε να κινούμαστε μέχρι την διεξαγωγή των εθνικών εκλογών. Θα ήθελα, επίσης, να σας ενημερώσω εν συντομία για ένα άλλο θέμα το οποίο απασχόλησε πολύ την ειδησεογραφία τις τελευταίες μέρες, και αναφέρομαι στην πολύ συστηματική, αθόρυβη προσπάθεια της κυβέρνησης να επανεργοποιήσει τον εθνικό στόχο της επανένωσης των γλυπτών του Παρθενώνα, της επιστροφής τους δηλαδή στο Μουσείο της Ακρόπολης.
Αυτά τα χρόνια κινηθήκαμε, πιστεύω, με μεγάλη μεθοδικότητα και έχουμε ήδη να επιδείξουμε κάποιες σημαντικές επιτυχίες. Επιστροφές πρώτων θραυσμάτων, όπως το «θραύσμα Fagan», αλλά και θραύσματα τα οποία κατέχει το Βατικανό, επιστρέφουν μόνιμα στο Μουσείο της Ακρόπολης. Έχουμε ακόμα μία πολύ καλή απόφαση της UNESCO, αλλά το σημαντικότερο κυρία Πρόεδρε, έχουμε πλέον μια πολύ σημαντική αλλαγή στο Ηνωμένο Βασίλειο και σε επίπεδο κοινής γνώμης αλλά και σε επίπεδο ανθρώπων που έχουν άποψη για το ζήτημα αυτό, απ’ όλο το πολιτικό φάσμα, οι οποίοι πια ανοιχτά επιχειρηματολογούν υπέρ της ανάγκης για την επανένωση των γλυπτών του Παρθενώνα, αναγνωρίζοντας την μοναδικότητά τους και την ιδιαίτερη σημασία για τον παγκόσμιο πολιτισμό. Θα εξακολουθούμε, λοιπόν, να εργαζόμαστε για την επίτευξη αυτού του στόχου. Δεν αναμένω άμεσα αποτελέσματα, αλλά πιστεύω ότι ήδη έχουμε κάνει πολύ συστηματικές κινήσεις και, εφόσον ο ελληνικός λαός μας εμπιστευτεί και πάλι μετά τις εκλογές, πιστεύω ότι τελικά αυτόν τον στόχο θα μπορέσουμε να τον πετύχουμε, με απόλυτο σεβασμό στις προφανείς κόκκινες γραμμές που όλες οι ελληνικές κυβερνήσεις είχαν θέσει, τονίζοντας όμως ταυτόχρονα την ανάγκη να μπορέσουμε να πετύχουμε αυτό το οποίο όλοι επιδιώκουμε, που δεν μπορεί να είναι άλλο από το να βλέπουμε και να απολαμβάνουμε, όχι εμείς οι Έλληνες μόνο, αλλά όλοι, και οι επισκέπτες, αυτό το παγκόσμιο, το μοναδικό μνημείο της παγκόσμιας κληρονομιάς στην ολότητα του στον φυσικό χώρο, που δεν είναι άλλος από το Μουσείο της Ακρόπολης, στη σκιά του Ιερού Βράχου της Ακρόπολης. Κατερίνα Σακελλαροπούλου: Κύριε Πρόεδρε, βρίσκω πολύ θετικό ότι παρά τις συνεχιζόμενες αντιξοότητες – ο πόλεμος στην Ουκρανία συνεχίζεται, τα προβλήματα είναι πολλά – γίνεται κάθε προσπάθεια στην οικονομία να βοηθηθούν οι ευάλωτοι. Να ενισχυθεί φυσικά η οικονομία, κυρίως όμως οι ευάλωτες ομάδες, που καλούνται να καταβάλουν το πιο βαρύ τίμημα σ΄ αυτές τις εξελίξεις. Από εκεί και πέρα, με τα πρόσφατα γεγονότα στη Βραζιλία, που ευτυχώς δεν είχαν κακή κατάληξη, είδαμε κάτι που είναι γνωστό, ότι δηλαδή οι σύγχρονες φιλελεύθερες δημοκρατίες είναι μια κατάκτηση που χρειάζεται διαρκή υπεράσπιση και επαγρύπνηση. Τίποτε δεν είναι δεδομένο, και για αυτό η ισχυρή οικονομία, η διατήρηση της κοινωνικής συνοχής με την προστασία και των ευάλωτων ομάδων, η αρμονική λειτουργία των θεσμών, είναι συστατικά στοιχεία αυτής της κατάκτησης, κάτι το οποίο θα κληθούμε όλοι να αντιμετωπίσουμε και στη νέα χρονιά. Όσο για τα γλυπτά, είναι πάρα πολύ θετική η εξέλιξη ότι η διεθνής κοινή γνώμη πλέον έχει συμμεριστεί το δίκαιο αίτημα της χώρας μας και εύχομαι να βρεθεί μια λύση που θα εξασφαλίσει ακριβώς την επιστροφή τους στο τόπο που ανήκουν, στην Ελλάδα, και την επανένωση, όπως σωστά αναφέρατε. "
2023-01-11,31010,https://www.primeminister.gr/2023/01/11/31010,Δήλωση του Πρωθυπουργού Κυριάκου Μητσοτάκη | Ο Πρωθυπουργός της Ελληνικής Δημοκρατίας,"Η πολυκύμαντη διαδρομή του τέως βασιλιά Κωνσταντίνου σημάδεψε και σημαδεύτηκε από ταραγμένες στιγμές της σύγχρονης ιστορίας του τόπου. Από τραύματα τα οποία επούλωσαν, ωστόσο, οι επιλογές, η ελεύθερη συνείδηση και η ωριμότητα του λαού μας. Αλλά και η διακριτική, είναι αλήθεια, στάση του ιδίου σε όλα τα χρόνια της Μεταπολίτευσης. Με τον θάνατό του γράφεται, τώρα, και σε ανθρώπινο επίπεδο, ο τυπικός επίλογος ενός κεφαλαίου που έχει κλείσει οριστικά με το δημοψήφισμα του 1974. Τον λόγο, πλέον, έχει η Ιστορία. Αυτή θα κρίνει δίκαια και αυστηρά τον Κωνσταντίνο της δημόσιας ζωής. Γιατί τον άνθρωπο Κωνσταντίνο τον συνοδεύει, ήδη, η θλίψη και ο σεβασμός μπροστά στην απώλεια της ίδιας της ζωής. Απευθύνω τα ειλικρινή συλλυπητήριά μου στην οικογένειά του. "
2023-01-10,31002,https://www.primeminister.gr/2023/01/10/31002,Δηλώσεις του Πρωθυπουργού Κυριάκου Μητσοτάκη μετά τη συνάντησή του με τον Γενικό Γραμματέα του ΟΟΣΑ Mathias Cormann | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης είχε το μεσημέρι συνάντηση στο Μέγαρο Μαξίμου με τον Γενικό Γραμματέα του Οργανισμού Οικονομικής Συνεργασίας και Ανάπτυξης Mathias Cormann, στο πλαίσιο της υπογραφής μνημονίου κατανόησης για την ίδρυση ερευνητικού κέντρου του ΟΟΣΑ στην Κρήτη, με αντικείμενο τη διασύνδεση πληθυσμιακών και οικονομικών εξελίξεων. Στο πλαίσιο των δραστηριοτήτων του, το νέο κέντρο θα διοργανώνει κάθε χρόνο διεθνές συνέδριο για πληθυσμιακά ζητήματα, σε συνεργασία με τον Δήμο Χανίων και το Delphi Economic Forum. Το μνημόνιο κατανόησης υπέγραψαν μαζί με τον Γενικό Γραμματέα του Οργανισμού Mathias Cormann, εκ μέρους της Ελληνικής Κυβέρνησης, ο Υπουργός Οικονομικών Χρήστος Σταϊκούρας και ο Υπουργός Επικρατείας και Ψηφιακής Διακυβέρνησης Κυριάκος Πιερρακάκης, παρουσία του Αντιπροέδρου της Κυβέρνησης Παναγιώτη Πικραμμένου, του Μόνιμου Αντιπροσώπου της Ελλάδας στον ΟΟΣΑ Γιώργου Πρεβελάκη και του Δημάρχου Χανίων Παναγιώτη Σημανδηράκη. Ο κ. Cormann παρουσίασε επίσης την τακτική έκθεση του ΟΟΣΑ «Economic Survey of Greece», που δημοσιεύτηκε σήμερα. Αμέσως μετά ο Πρωθυπουργός έκανε τις ακόλουθες δηλώσεις: «Κύριε Γενικέ Γραμματέα του ΟΟΣΑ, αγαπητέ Mathias, κύριε Αντιπρόεδρε, κύριοι Υπουργοί και Υφυπουργέ, αγαπητέ Δήμαρχε Χανίων. Αγαπητέ Mathias σε καλωσορίζω και πάλι στην Αθήνα. Πριν από 18 μήνες θυμάμαι ότι μας τιμήσατε επιλέγοντας την Ελλάδα για την πρώτη επίσημη διμερή επίσκεψή σας αμέσως μετά την ανάληψη των καθηκόντων σας. Ήταν τότε που συζητήσαμε για πρώτη φορά την ιδέα να ιδρυθεί στην Ελλάδα, στην Κρήτη, ένα διεθνές ερευνητικό κέντρο του ΟΟΣΑ για την παγκόσμια δημογραφική πρόκληση και τα φλέγοντα ζητήματα των μετακινήσεων των πληθυσμών. Μεσολάβησε από τότε η συστηματική συνεργασία του Οργανισμού με την ελληνική ομάδα, υπό την καθοδήγηση του Αντιπροέδρου της Κυβέρνησης, του κ. Πικραμμένου. Τα πορίσματά της τα εξετάσαμε από κοινού τον περασμένο Απρίλιο, στο Forum των Δελφών. Και έτσι είχαμε την ευκαιρία πριν από λίγο να υπογράψουμε επίσημα την έναρξη αυτής της εξαιρετικά σημαντικής πρωτοβουλίας και για την πατρίδα μας, αλλά πιστεύω και για τον ΟΟΣΑ. Θέλω να σας εκφράσω την ευγνωμοσύνη μου για τη συνέπειά σας στην προώθηση αυτής της ιδέας και στο πρόσωπό σας να ευχαριστήσω συνολικά τη Γραμματεία του ΟΟΣΑ για την εμπιστοσύνη που δείξατε στη χώρα μας. Εμπιστοσύνη που πιστοποιεί άλλωστε και η φετινή έκθεση του Οργανισμού, για τη θετική πορεία της ελληνικής οικονομίας. Θα έχω την ευκαιρία στη συνέχεια να επανέλθω και στο ζήτημα αυτό. Η σημερινή αυτή εξέλιξη ανοίγει τον δρόμο για τη δημιουργία ενός σημαντικού διεθνούς forum. Με αιχμή ένα από τα σημαντικότερα ζητήματα στρατηγικού χαρακτήρα για ολόκληρη την ανθρωπότητα: τον πληθυσμό. Ενώ η έδρα του στην πατρίδα μας και το όνομα του κέντρου, που θα φέρει το όνομα της Κρήτης, σηματοδοτεί και την υπερεθνική εμβέλειά του, καθώς βρίσκεται στην καρδιά της Μεσογείου ανάμεσα σε τρεις ηπείρους. Επιπλέον, το πολύ σημαντικό μνημόνιο, το οποίο υπογράφηκε χθες ανάμεσα στο Δήμο Χανίων και στο Οικονομικό Forum των Δελφών, οπλίζουν με πρόσθετες οργανωτικές ικανότητες το νέο αυτό ερευνητικό κέντρο. Ώστε αυτός ο μοναδικός, ιστορικός και γεωγραφικός συμβολισμός του να συνδυάζεται στο εξής με την παραγωγή χρήσιμου, χειροπιαστού έργου για ολόκληρο τον πλανήτη. Γιατί σε έναν τόσο διασυνδεδεμένο κόσμο οι οικονομίες των χωρών δεν μπορούν να αντιμετωπίζονται πλέον ανεξάρτητα από τους πληθυσμούς τους. Ούτε και οι ισορροπίες των κοινωνιών μακριά από τις δημογραφικές διακυμάνσεις και τις μεγάλες πιέσεις για μετακινήσεις πληθυσμών. Πολύ περισσότερο όταν σε αυτή τη σύνθετη εξίσωση προστίθενται συνέχεια νέες παράμετροι. Μας το δηλώνουν εμφατικά, άλλωστε, όσα πρωτόγνωρα βιώσαμε: η οικονομική κρίση, η ραγδαία κλιματική μεταβολή, η πανδημία του κορονοϊού, η ενεργειακή έκρηξη, ο πόλεμος με την παράνομη εισβολή της Ρωσίας στην Ουκρανία, μεγάλες μετακινήσεις πληθυσμών, πολλές εκ των οποίων έχουν την αιτία τους είτε στην κλιματική αλλαγή, είτε σε συγκρούσεις, σε πολεμικές συγκρούσεις σε άλλες ηπείρους, είτε στα μεγάλα ζητήματα της παγκόσμιας οικονομικής ανισότητας. Όλα αυτά είναι τεράστιες νέες προκλήσεις, νέα στοιχήματα, τα οποία θέτουν η εποχή και ο πολιτισμός μας. Ακριβώς όλα αυτά καλείται τώρα να τα εξετάσει, να τα ερευνά, αυτό το κέντρο της Κρήτης. Όχι μόνο καταγράφοντας εξελίξεις σε αριθμούς αλλά και ανιχνεύοντας λύσεις για τη σύγκλιση των οικονομικών και των κοινωνιών που θα βασίζονται στη συνεργασία. Άλλωστε αυτός είναι και ο σκοπός που δηλώνει και ο ίδιος ο τίτλος του ΟΟΣΑ: συνεργασία για την κοινή ανάπτυξη. Και επιτρέψτε μου να κλείσω αυτή τη σύντομη εισαγωγή μου επαναλαμβάνοντας ότι δεν θα μπορούσε, πιστεύω, αγαπητέ Mathias, να επιλεγεί καλύτερος τόπος για τη μελέτη των πληθυσμών από την Ελλάδα. Είναι μία χώρα, κατ’ αρχάς, με μεγάλη μεταναστατευτική εμπειρία. Ας μην ξεχνάμε ότι πριν από 100 χρόνια, το 1922, υποδέχθηκε η ίδια παραπάνω από ένα εκατομμύριο Έλληνες από την ανατολή, για να αποκτήσει η ίδια στη συνέχεια μία τεράστια διασπορά σε κάθε γωνιά του κόσμου. Ενώ και σήμερα, βρίσκεται αντιμέτωπη με την πιο δραματική εκδοχή του φαινομένου, καθώς το μεταναστευτικό, εκτός από πεδίο άθλιας εμπορίας ανθρώπων, γίνεται συχνά και μοχλός κρατικών αλλά και πολιτικών σκοπιμοτήτων. Κάτι που οδηγεί την πατρίδα μας στο να προστατεύσει τα εθνικά και τα ευρωπαϊκά σύνορα, αλλά και καθημερινά να σώζει ζωές κατατρεγμένων. Ειδικά η Κρήτη, ο τόπος μου, τα Χανιά, η πόλη μου, είναι ένα διαχρονικό σταυροδρόμι συνάντησης ανθρώπων και πολιτισμών. Αλλά και ένα διαρκές εργαστήριο ιδεών, με ιστορία, με ανθρωποκεντρικό πολιτισμό που χάνεται στα βάθη των αιώνων, που όμως μπορούν να δίνουν -πιστεύω- έναν πνευματικό τόνο σε κάθε μονοδιάστατη οικονομική ή τεχνοκρατική προσέγγιση. Να γιατί, αγαπητέ Mathias, η σημερινή πρωτοβουλία είναι πράγματι μοναδική και για την Ελλάδα και για τον ΟΟΣΑ». Ακολουθεί η τοποθέτηση του Πρωθυπουργού Κυριάκου Μητσοτάκη μετά την παρουσίαση από τον κ. Cormann της τακτικής έκθεσης του ΟΟΣΑ «Economic Survey of Greece»: «Ευχαριστώ Mathias, και ευχαριστούμε γι’ αυτήν την εμπεριστατωμένη ανάλυση της έκθεσης του ΟΟΣΑ με θέμα την ελληνική οικονομία. Επισημάνατε σωστά εξ αρχής ότι το 2022 ήταν ένα εξαιρετικά δύσκολο έτος, το οποίο σφραγίστηκε από την παγκόσμια ενεργειακή κρίση και το πληθωριστικό σοκ το οποίο προκάλεσε η απρόκλητη εισβολή της Ρωσίας στην Ουκρανία. Ένα ενεργειακό πληθωριστικό σοκ το οποίο σας διαβεβαιώνω ότι το αισθάνθηκαν πολύ πιο έντονα οι ευρωπαϊκές χώρες-μέλη του Οργανισμού. Και αυτό φυσικά σε συνέχεια της πανδημίας του Covid-19, αλλά θα έλεγα και εν μέσω ειδικών προκλήσεων που αφορούν τη χώρα μου. Αναφέρομαι και στις μεγάλες δυσκολίες της οικονομικής ανάταξης ύστερα από μία μακρά περίοδο καθήλωσης, όπως βέβαια και στις ιδιαίτερες προκλήσεις που συνδέονται με τη γειτονιά μας, την Ανατολική Μεσόγειο, και τη συμπεριφορά της γειτονικής μας Τουρκίας. Είναι συνεπώς αξιοσημείωτο το συμπέρασμα της έκθεσης ότι στη διάρκεια αυτών των εξαιρετικά ταραγμένων καιρών, αυτής της ταραγμένης περιόδου, η εθνική οικονομία, η ελληνική οικονομία ξεπέρασε τις προσδοκίες και τις ίδιες τις προβλέψεις που είχε κάνει ο Οργανισμός. Αποδείχθηκε σε πολλά μέτωπα η θετική έκπληξη της Ευρώπης. Να θυμίσω ότι το 2021 πετύχαμε ανάπτυξη ύψους 8,4%, υπερδιπλάσια των αρχικών προβλέψεων, το τρίτο υψηλότερο στην ευρωζώνη. Το 2022 το ποσοστό αυτό εκτιμάται ότι θα ξεπεράσει το 5,5%, πάλι σχεδόν διπλάσιο του ευρωπαϊκού μέσου όρου. Και η δική μας εκτίμηση για το 2023 είναι ότι η ανάπτυξη θα είναι κοντύτερα στο 2% παρά στο 1%, ένα ποσοστό το οποίο -εφόσον επιβεβαιωθεί και πάλι- θα είναι τριπλάσιο του ευρωπαϊκού μέσου όρου. Όλα αυτά συμβαίνουν την ίδια ώρα που, όπως είπατε, η ανεργία υποχωρεί και υποχωρεί πολύ γρήγορα. Σχεδόν 300.000 νέες θέσεις εργασίας έχουν προστεθεί στον συνολικό αριθμό των Ελλήνων απασχολούμενων. Και αυτό σημαίνει ότι ο δημόσιος πλούτος αυξάνεται αλλά και οι κοινωνικές αδικίες μειώνονται. Και ότι η κεντρική πολιτική επιλογή της Κυβέρνησης για λελογισμένες μειώσεις φόρων, σε συνδυασμό με τη βελτίωση του επιχειρηματικού περιβάλλοντος, την προσέλκυση σημαντικών επενδύσεων, έφερε τελικά τα προβλεπόμενα αποτελέσματα. Βέβαια, αναφερθήκατε σωστά στο πρόβλημα του δημοσίου χρέους της χώρας, όμως η Ελλάδα είναι η ευρωπαϊκή χώρα που μπόρεσε και αποκλιμάκωσε το δημόσιο χρέος της πιο γρήγορα από οποιαδήποτε άλλη. Μια υποχώρηση η οποία ξεπερνά τις 35 μονάδες, ενώ παράλληλα αντιμετωπίσαμε και μια άλλη μεγάλη πρόκληση που ήταν ο μεγάλος αριθμός των μη εξυπηρετούμενων δανείων στο τραπεζικό μας σύστημα. Από το 45% τον Ιούνιο του 2019, τα μη εξυπηρετούμενα δάνεια έχουν μειωθεί σε μονοψήφιο ποσοστό τον Σεπτέμβριο του 2022. Είναι τόσο εντυπωσιακή αυτή η βελτίωση που κανείς δεν μιλά σήμερα για προβλήματα στο ελληνικό τραπεζικό σύστημα. Αντίθετα, συζητάμε προκλήσεις όπως η επέκταση της πιστωτικής πολιτικής των τραπεζών αλλά και ο τρόπος με τον οποίο οι τράπεζες θα γίνουν πιο ανταγωνιστικές και θα αυξήσουν πια τα επιτόκια καταθέσεων, έτσι ώστε να δίνουν καλύτερες αποδόσεις στους καταθέτες. Δεν θα κάναμε αυτές τις συζητήσεις, σάς διαβεβαιώνω, πριν από κάποια χρόνια. Και πλέον, όπως είπατε, επενδύσεις και εθνικές εξαγωγές έχουν αυξηθεί σημαντικά. Το ποσοστό των εξαγωγών, αγαθών και υπηρεσιών, στην πατρίδα μας έχει ξεπεράσει το 40%. Βρισκόταν στο 20% πριν από μια δεκαετία. Είναι μια τεράστια αλλαγή του ίδιου του παραγωγικού μοντέλου της ελληνικής οικονομίας προς μια οικονομία -όπως εισηγείται και ο ΟΟΣΑ- πιο ανταγωνιστική, πιο καινοτόμα, πιο εξωστρεφή. Μάλιστα, έβλεπα τα στατιστικά στοιχεία, φέτος υπήρξε χρονιά ρεκόρ στην κατάθεση διπλωμάτων ευρεσιτεχνίας, πατεντών. Αυτό λέει κάτι για τον βαθμό διείσδυσης της καινοτομίας σε όλες τις πτυχές της ελληνικής οικονομίας. Και βέβαια είναι ακριβώς όπως είπα αυτή η πολιτική που μας επιτρέπει να δημιουργούμε δημοσιονομικό χώρο αλλά να τον επιστρέφουμε στοχευμένα, όπως εισηγείται πάντα και ο ΟΟΣΑ, και όχι οριζόντια, για να στηρίζουμε εκείνα τα κοινωνικά στρώματα που χρειάζονται μεγαλύτερη βοήθεια σε αυτούς τους δύσκολους καιρούς. Είναι κάτι το οποίο το κάναμε όχι μόνο κατά την διάρκεια της κρίσης του Covid, το κάνουμε και τώρα κατά την διάρκεια της ενεργειακής κρίσης με αποτέλεσμα για παράδειγμα στους λογαριασμούς του ηλεκτρικού ρεύματος η Ελλάδα μετά τη στήριξη να έχει από τις χαμηλότερες τιμές ηλεκτρικής ενέργειας σε σχέση με άλλες ευρωπαϊκές χώρες. Και αυτό φυσικά το πετυχαίνουμε μέσω ενός μηχανισμού αναδιανομής κερδών παραγωγών ηλεκτρικής ενέργειας και έκτακτης φορολόγησής τους. Θεωρούμε ότι αυτές οι πολιτικές είναι έκτακτες αλλά δίκαιες και επιβεβλημένες, λαμβάνοντας υπόψη την έκταση της ενεργειακής κρίσης την οποία κληθήκαμε να αντιμετωπίσουμε. Το καλό είναι ότι οι αγορές -όπως είπατε- συμμερίζονται αυτή τη θετική πορεία. Θέλω να θυμίζω ότι από το 2019 έχουμε πετύχει 11 συνολικά αναβαθμίσεις διεθνών οίκων αξιολόγησης. Απέχουμε πια ένα βήμα μόνο από την ανάκτηση της επενδυτικής βαθμίδας, κάτι το οποίο εκτιμώ ότι θα μπορέσουμε να το πετύχουμε εντός του τρέχοντος έτους. Και βέβαια η χώρα μας πια κινείται εκτός της ευρωπαϊκής εποπτείας στην οποία είχε εισέλθει ως μεταμνημονιακή παρακολούθηση από το 2018. Όλες αυτές οι εξελίξεις, είναι εξελίξεις που επιβεβαιώνουν τις τολμηρές αλλά και τις συνετές πολιτικές οι οποίες ακολουθούνται, αλλά που προσφέρουν και μεγαλύτερη άνεση στην άσκηση της δημοσιονομικής πολιτικής. Με άλλα λόγια, ο τόπος μας έχει αφήσει για τα καλά πίσω τον κατήφορο των μνημονίων, ακολουθώντας μια νέα τροχιά προόδου και καλύπτοντας γρήγορα το χαμένο έδαφος από την Ευρώπη. Έχετε δίκιο και νομίζω ότι η μεγάλη χρησιμότητα αυτών των εκθέσεων είναι ακριβώς να μάς βγάζουν από την παγίδα του εφησυχασμού. Έχουμε ακόμα μεγάλες προκλήσεις μπροστά μας. Αναφερθήκατε σε αυτές. Ο πληθωρισμός μπορεί να δείχνει σημάδια σημαντικής κάμψης, είναι όμως ακόμα μαζί μας. Η αβεβαιότητα, σε γεωπολιτικό επίπεδο, επηρεάζει τις προοπτικές της παγκόσμιας -και ιδίως της ευρωπαϊκής- οικονομίας και είναι βέβαιο ότι αυτοί οι κόντρα άνεμοι, “headwinds” όπως τους αποκαλείτε στη γλώσσα των οικονομολόγων σας, θα επηρεάσουν και την απόδοση της ελληνικής οικονομίας το 2023. Ωστόσο είμαι απολύτως πεπεισμένος ότι υπάρχουν τα “αναχώματα” ώστε η οικονομία μας να φανεί ανθεκτική και το 2023. Η συνεχιζόμενη ανάπτυξη από τις επενδύσεις, οι ακόμα υψηλές καταθέσεις, η διαρκώς μειούμενη πορεία του δημοσίου χρέους, αλλά και οι σημαντικοί πόροι του Ταμείου Ανάκαμψης και των υπόλοιπων ευρωπαϊκών χρηματοδοτικών εργαλείων είναι σημαντικά “αναχώματα” απέναντι στις εξωγενείς κρίσεις που καλούμαστε να διαχειριστούμε. Αλλά το σημαντικότερο όπλο της πατρίδας μας είναι ότι είμαστε απολύτως διατεθειμένοι να προχωρήσουμε στον δρόμο ο οποίος έχει αποδείξει ότι φέρνει αποτελέσματα, με σταθερότητα, με συνέπεια και με συνέχεια. Με τη συστράτευση της Πολιτείας και των πολιτών πετύχαμε πολλά αυτά τα 3,5 χρόνια. Όμως, όπως επισημαίνει και η έκθεση, μπορούν να γίνουν και πρέπει να γίνουν πολλά περισσότερα. Από αυτά τα οποία αναφέρατε, ξεχωρίζω τις μεγάλες μεταρρυθμίσεις αλλά και τις επενδύσεις που είναι ήδη ενταγμένες στο Ταμείο Ανάκαμψης, αλλά και την έμφαση που αποδίδει -και σωστά κατά την άποψή μου- η έκθεσή σας στην ανάγκη να υπάρξει περαιτέρω επιτάχυνση στην απονομή της Δικαιοσύνης. Εφόσον οι Έλληνες πολίτες μας εμπιστευτούν και πάλι για μία δεύτερη τετραετία η μεταρρύθμιση της Δικαιοσύνης θα αποτελέσει κεντρική πολιτική μας προτεραιότητα. Και φυσικά θα συνεχίσουμε τον αγώνα για τη διεύρυνση της φορολογικής βάσης. Έχουμε κάνει πολύ σημαντικά βήματα στην ψηφιοποίηση των συναλλαγών και με αυτόν τον τρόπο μειώνουμε τη φοροδιαφυγή και την εισφοροδιαφυγή. Και βέβαια θα εξακολουθούμε να κινούμαστε πολύ γρήγορα στον αδιαπραγμάτευτο στόχο της πράσινης μετάβασης. Η Ελλάδα είναι ήδη μία χώρα πρωταγωνίστρια στις Ανανεώσιμες Πηγές Ενέργειας, γίνεται όμως ταυτόχρονα και κόμβος μεταφοράς υγροποιημένου φυσικού αερίου. Αύριο θα γίνει κόμβος μεταφοράς ηλεκτρικού ρεύματος από τον ήλιο της Αφρικής προς την υπόλοιπη Ευρώπη. Για εμάς όλες οι αναπτυξιακές πολιτικές μας πρέπει και οφείλουν να έχουν και πράσινη και ψηφιακή διάσταση. Είναι οι δύο πολιτικές που οριζόντια διατρέχουν ολόκληρο το κυβερνητικό μας σχέδιο για την Ελλάδα του 2030. Θα σημειώσω τέλος με έμφαση και το σημείο της έκθεσής σας που αναφέρεται στη διασύνδεση της παραγωγικότητας με την αύξηση των μισθών, των απολαβών. Πράγματι, το έχουμε πει πολλές φορές, οι μισθοί στη χώρα μας είναι ακόμα χαμηλοί. Γι’ αυτό και το πρώτο κυβερνητικό μας μέλημα ήταν να στηρίξουμε το διαθέσιμο εισόδημα, μειώνοντας φόρους και εισφορές. Το επόμενο στοίχημά μας, θα είναι οι καλύτεροι μισθοί οι οποίοι θα συγκλίνουν πια με τους ευρωπαϊκούς και θα αντανακλούν την πρόοδο της ελληνικής οικονομίας σε όλα τα επίπεδα. Κι όλα αυτά φυσικά θα γίνουν, πάντα, στο πλαίσιο μιας ολοκληρωμένης κοινωνικής πολιτικής, που θα πλαισιώνεται από προσιτή στέγη, ιδίως για τη νέα γενιά, από ένα σύστημα δημόσιας υγείας με αξιοπρεπή φροντίδα για όλους. Και με πολιτικές -και χαίρομαι που το αναφέρατε- ενεργούς γήρανσης. Γιατί ένα από τα αντικείμενα που θα μελετήσει το νέο κέντρο του ΟΟΣΑ στην Κρήτη θα αφορά ακριβώς αυτές τις παγκόσμιες ανισορροπίες μεταξύ ανεπτυγμένων κοινωνιών που γερνούν πολύ γρήγορα και αναπτυσσόμενων κοινωνιών που αυτή τη στιγμή προσφέρουν στο παγκόσμιο εργατικό δυναμικό εκατοντάδες εκατομμύρια ανθρώπων, οι οποίοι και αυτοί θα αναζητούν το δικαίωμα στην ατομική και τη συλλογική προκοπή. Μπορούμε συνεπώς, κλείνοντας, να είμαστε χαρούμενοι αγαπητέ Mathias για τη σημερινή μέρα την οποία, όπως είπα, σφραγίζουν δυο σημαντικά γεγονότα: η επίσημη έκθεση του ΟΟΣΑ για την ελληνική οικονομία αλλά και η ίδρυση του νέου κέντρου του Οργανισμού στην Κρήτη για τα ζητήματα των πληθυσμών και το παγκόσμιο δημογραφικό πρόβλημα. Νομίζω ότι είναι δύο καλές ειδήσεις για τον ΟΟΣΑ και για την Ελλάδα και προσβλέπω στη συνέχιση της συνεργασίας μας με τον Οργανισμό. Η Κυβέρνηση αυτή έχει αποδείξει ότι αναζητεί πάντα βέλτιστες λύσεις εφαρμοσμένης πολιτικής και ο ΟΟΣΑ είναι ένας Οργανισμός ο οποίος μπορεί να μας προσφέρει τα εργαλεία για να γίνουμε καλύτεροι σε πολλά διαφορετικά πεδία πολιτικής, προς όφελος πάντα όλων των Ελλήνων πολιτών. Σάς ευχαριστώ και πάλι για την παρουσία σας εδώ. Ελπίζω ότι την επόμενη φορά θα μπορούμε να σάς υποδεχτούμε με καλύτερο καιρό». Ακολουθεί η τοποθέτηση του Γενικού Γραμματέα του ΟΟΣΑ: (ανεπίσημη μετάφραση από τα αγγλικά) Σας ευχαριστώ πολύ αγαπητέ κ. Πρωθυπουργέ, αγαπητέ Αντιπρόεδρε της Κυβέρνησης, Υπουργοί, Αγαπητέ Αντιπρόσωπε κ. Πρεβελάκη, Αγαπητέ Δήμαρχε των Χανίων, συνάδελφοι και φίλοι, Με χαροποιεί ιδιαίτερα που βρίσκομαι και πάλι στην Αθήνα και έχω την ευκαιρία να συζητήσω με εσάς κ. Πρωθυπουργέ και κάποιους από τους συνεργάτες σας για τις πολλές προκλήσεις αλλά και τις ευκαιρίες που βρίσκονται μπροστά μας και ποια είναι η βέλτιστη ανταπόκριση σε αυτές, ώστε να θέσουμε την Ελλάδα και τις χώρες του ΟΟΣΑ, σε ολόκληρο τον κόσμο, στη καλύτερη δυνατή βάση και τροχιά για το μέλλον. Όπως επεσήμανε ο κ. Αντιπρόσωπος, σήμερα συναντιόμαστε για δύο σημαντικούς λόγους: πρώτον, για την υπογραφή του μνημονίου κατανόησης για τη δημιουργία του κέντρου του ΟΟΣΑ στην Κρήτη για τα πληθυσμιακά, καθώς και επίσης για τη δημοσίευση της έρευνας «Economic Survey» του 2023 για την Ελλάδα. Θα ήθελα να αναφερθώ πρώτα στην ίδρυση του Κέντρου του ΟΟΣΑ για πληθυσμιακά ζητήματα στην Κρήτη. Κύριε Πρωθυπουργέ, σας ευχαριστώ πολύ, εσάς και την Κυβέρνησή σας, για την αφοσίωσή σας σε αυτή την σπουδαία πρωτοβουλία που προσανατολίζεται στο μέλλον. Ευχαριστώ πολύ και τον Δήμο Χανίων στην Κρήτη, αλλά και το Οικονομικό Φόρουμ των Δελφών, για τη στήριξή τους, είναι δύο πολύτιμοι εταίροι σε αυτό το έργο. Η δημιουργία αυτού του κέντρου του ΟΟΣΑ είναι ένα σημαντικό βήμα ώστε να κατανοήσουμε καλύτερα κάποιες από τις πολύπλοκες συνδέσεις ανάμεσα στις πληθυσμιακές τάσεις, τη μετανάστευση και τις οικονομικές και κοινωνικές εξελίξεις. Σκοπός είναι το κέντρο να λειτουργήσει ως κόμβος για την ανάπτυξη ικανοτήτων, την ανταλλαγή γνώσης και τον πολιτικό διάλογο υψηλού επιπέδου. Το κέντρο θα επεκτείνει το διασυνοριακό έργο του ΟΟΣΑ, τα δεδομένα και την ανάλυση για την σχέση ανάμεσα στον πληθυσμό και τις οικονομικές προκλήσεις σε έξι τομείς πολιτικών: τις οικονομικές και πολιτικές αιτίες και συνέπειες διαγενεακών θεμάτων και τις επιπτώσεις σε παιδιά, νέους και γηράσκοντες, τις αγορές εργασίας και την οικονομική ανάπτυξη και μεγέθυνση, την προώθηση της οικονομικής ανάπτυξης σε χώρες χαμηλού εισοδήματος με ταχέως αυξανόμενο πληθυσμό, τη βελτίωση της διαχείρισης της μετανάστευσης -συμπεριλαμβανομένων των δεσμών μεταξύ συνεργασίας για την ανάπτυξη και των μεταναστευτικών πολιτικών-, την αποτελεσματική και αποδοτική ενσωμάτωση μεταναστών και την ασφαλή επανεγκατάσταση προσφύγων και την ενδυνάμωση της διασποράς με στόχο την προώθηση της οικονομικής και κοινωνικής αλλαγής τόσο στις χώρες προέλευσης όσο και τις χώρες προορισμού. Αλλά και την κατανόηση των επιπτώσεων της δημογραφικής αλλαγής σε επίπεδο κάτω από αυτό του εθνικού κράτους (sub-national). Οι δραστηριότητες του κέντρου θα εδράζονται σε δύο βασικούς πυλώνες: το ψηφιακό παρατηρητήριο πληθυσμιακών τάσεων, το οποίο θα παρακολουθεί τη μεταβαλλόμενη σύσταση και διανομή του παγκόσμιου πληθυσμού και το ετήσιο Συνέδριο της Κρήτης για τον διάλογο για τον Πληθυσμό, του οποίου στόχος είναι η προώθηση του διαλόγου και της κατανόησης των διάφορων προκλήσεων και ευκαιριών σχετικά με τον πληθυσμό και τη μετανάστευση. Το κέντρο θα υποστηρίξει επίσης την εφαρμογή πολιτικών και συμβουλών μέσω εκπαιδευτικής κατάρτισης και έρευνας. Προκειμένου να προωθήσει το έργο του, το κέντρο θα συγκαλέσει διάφορους ενδιαφερόμενους φορείς, συμπεριλαμβανομένων εθνικών κυβερνήσεων και της τοπικής αυτοδιοίκησης, διεθνών οργανισμών, του ιδιωτικού τομέα, της κοινωνίας των πολιτών, του ακαδημαϊκού κόσμου, αλλά και σχετικών δεξαμενών σκέψης. Η δημιουργία αυτού του κέντρου σαφώς συμπίπτει με μια σημαντική στιγμή στην κοινή μας ιστορία, κατά την οποία ο κόσμος αντιμετωπίζει μεγάλη ανισορροπία στις δημογραφικές προοπτικές. Στις περισσότερες προηγμένες οικονομίες παρατηρείται ταχεία γήρανση του πληθυσμού. Σχεδόν στα μισά από τα 38 κράτη-μέλη του ΟΟΣΑ τουλάχιστον ένας στους δέκα θα είναι 80 ετών και άνω μέχρι το 2050. Στην Ελλάδα, όπως και σε πολλές άλλες χώρες του ΟΟΣΑ, το μέρος του πληθυσμού που είναι σε ηλικία να εργαστεί αναμένεται να συρρικνωθεί τουλάχιστον κατά ένα τρίτο έως το 2060. Η μείωση της συμμετοχής στο εργατικό δυναμικό που σχετίζεται με την γήρανση του πληθυσμού αποτελεί τροχοπέδη για την παραγωγικότητα και την ανάπτυξη και, συνεπώς, για τα κυβερνητικά έσοδα. Και αυτό την στιγμή που οι δημόσιες δαπάνες για τις συντάξεις, την υγεία και τις κοινωνικές υπηρεσίες για τη φροντίδα του γηράσκοντος πληθυσμού θα συνεχίσουν να αυξάνονται. Η γήρανση του πληθυσμού είναι μια διαρθρωτική πρόκληση για πολλές ανεπτυγμένες οικονομίες ανά τον κόσμο, με μακροπρόθεσμες επιπτώσεις για την ανάπτυξη, την παραγωγικότητα, την αγορά εργασίας και την ισότητα μεταξύ των γενεών. Θα πρέπει να αναπτύξουμε και να εφαρμόσουμε μεταρρυθμίσεις για να έχουμε την καλύτερη δυνατή ανάπτυξη και τις βέλτιστες ευκαιρίες, στο πλαίσιο ενός γηράσκοντος πληθυσμού. Μέρος της απάντησης θα πρέπει να είναι η τόνωση της συμμετοχής στην νεότερων γυναικών αλλά και γυναικών μεγαλύτερης ηλικίας στην απασχόληση. Η διασφάλιση της εκπαίδευσης και ανάπτυξης προσόντων αφορά τόσο τους νέους και -μέσω της προσήλωσης στη δια βίου μάθηση και την ανάπτυξη προσόντων- όσο και στα άτομα μεγαλύτερης ηλικίας. Θα πρέπει να επιδιώξουμε αυτές τις βελτιώσεις συνυπολογίζοντας και αξιοποιώντας τις μεγάλες αναμορφώσεις που υφίσταται η αγορά εργασίας, οι οποίες σχετίζονται με τον παράλληλο ψηφιακό και πράσινο μετασχηματισμό των οικονομιών μας. Στον ΟΟΣΑ έχουμε ήδη αρχίσει να εκπονούμε συστάσεις για την αντιμετώπιση των προκλήσεων αυτών. Για παράδειγμα, η σύσταση για τις πολιτικές σχετικά με τη γήρανση και την εργασία, η οποία εστιάζει στην ενίσχυση των πρωτοβουλιών για την εργασία σε μεγαλύτερες ηλικίες, ενθαρρύνοντας εργοδότες να κρατούν και να προσλαμβάνουν εργαζόμενους μεγαλύτερης ηλικίας, και προωθώντας την απασχολησιμότητα των εργαζόμενων σε όλο τον επαγγελματικό τους βίο. Παράλληλα, ενώ η γήρανση του πληθυσμού εκτυλίσσεται σε ανεπτυγμένες οικονομίες, οι περισσότερες οικονομίες μεσαίου εισοδήματος καθώς και οι λιγότερο αναπτυγμένες οικονομίες θα δουν τον πληθυσμό που είναι σε ηλικία εργασίας να αυξάνεται τις επόμενες δεκαετίες. Σε χώρες εκτός του G20 ο πληθυσμός σε ηλικία εργασίας θα αυξηθεί κατά περίπου 1,2 δισεκατομμύρια έως το 2050. Μόνο στην Αφρική θα αναλογούν τα τρία τέταρτα αυτής της αύξησης. Αυτό πιθανότατα θα συνεχίσει να αποτελεί παράγοντα που θα οδηγεί τη διεθνή μετανάστευση προς χώρες του ΟΟΣΑ και ευρωπαϊκές χώρες τις επόμενες δεκαετίες. Ήδη το 2021, 4,8 εκατομμύρια νέοι μόνιμοι μετανάστες έφτασαν στις χώρες του ΟΟΣΑ, αριθμός που ισοδυναμεί με αύξηση της τάξεως του 22% σε σύγκριση με το 2020. Ο επιθετικός πόλεμος της Ρωσίας κατά της Ουκρανίας έχει δημιουργήσει τη μεγαλύτερη μετακίνηση προσφύγων σε χώρες του ΟΟΣΑ από τον Β’ Παγκόσμιο Πόλεμο. Μέχρι τα μέσα Σεπτεμβρίου του 2022, σχεδόν 5 εκατομμύρια πρόσφυγες από την Ουκρανία είχαν καταγραφεί στις χώρες του ΟΟΣΑ. Δυνητικές μελλοντικές γεωπολιτικές κρίσεις θα μπορούσαν να αυξήσουν περαιτέρω τις εισροές προσφύγων, όπως συνέβη στο πλαίσιο των πολέμων στην Ουκρανία και τη Συρία. Η μετανάστευση, εάν τύχει ορθής διαχείρισης, μπορεί να είναι και έχει ήδη αποδειχθεί επωφελής για τις χώρες προέλευσης και τις χώρες προορισμού των μεταναστών. Το έργο του ΟΟΣΑ αποδεικνύει ότι οι μετανάστες συνεισφέρουν περισσότερο στους φόρους και τις κοινωνικές εισφορές από ό,τι λαμβάνουν σε ατομικά επιδόματα. Και πέρα ​​από αυτή τη δημοσιονομική συνεισφορά, οι μετανάστες φέρνουν δεξιότητες και αφοσίωση για να οικοδομήσουν ένα καλύτερο μέλλον για τους εαυτούς τους και για τις οικογένειές τους. Ωστόσο, μπορούμε να κάνουμε περισσότερα για να αξιοποιήσουμε τις δυνατότητες που προσφέρουν οι μετανάστες, μέσω καλών δημόσιων πολιτικών. Το κέντρο του ΟΟΣΑ για τα πληθυσμιακά ζητήματα στην Κρήτη θα επιδιώξει, λοιπόν, να αξιοποιήσει και να διευρύνει τη γνώση του ΟΟΣΑ σχετικά με τις πληθυσμιακές τάσεις και τις διασυνδέσεις με την οικονομική ανάπτυξη, ώστε να υποστηρίξει καλύτερες πολιτικές για καλύτερη ζωή. Ανυπομονούμε να συνεργαστούμε στενά με όλους εσάς σε αυτή την τόσο αναγκαία προσπάθεια και να κάνουμε το κέντρο του ΟΟΣΑ για πληθυσμιακά ζητήματα στην Κρήτη ένα εξαιρετικά επιτυχημένο έργο προς όφελος των πολιτών, όχι μόνο στην Ελλάδα αλλά και σε ολόκληρο τον ΟΟΣΑ και ακόμα παραπέρα. Στρέφομαι τώρα στα ευρήματα και τις συστάσεις της έκθεσης του ΟΟΣΑ «Economic Survey of Greece» για το 2023. Πρώτον, πολύ θερμές και ειλικρινείς ευχαριστίες στο Υπουργείο Οικονομικών και στην ελληνική αντιπροσωπεία στον ΟΟΣΑ για την υποστήριξη στην προετοιμασία αυτής της έρευνας. Η Ελλάδα είναι ένα ιδιαίτερα σημαντικό ιδρυτικό μέλος του ΟΟΣΑ και είμαστε περήφανοι για τη δουλειά που έχουμε κάνει μαζί, και για τη στήριξη της Ελλάδας στις γεμάτες προκλήσεις αλλά επιτυχημένες διαρθρωτικές μεταρρυθμίσεις τα τελευταία χρόνια. Οι μεταρρυθμιστικές προσπάθειες της Ελλάδας αποδίδουν. Η ελληνική οικονομία βρίσκεται στο σωστό δρόμο και θα είναι σημαντικό να παραμείνει στην ίδια πορεία. Η ισχυρή και ταχεία ανάκαμψη της οικονομικής δραστηριότητας από την κρίση του Covid-19 συνιστά απόδειξη αυτών των προσπαθειών. Η ανάκαμψη αυτή βοήθησε την Ελλάδα να ξεπεράσει περαιτέρω τις εναπομείνασες συνέπειες της οικονομικής κρίσης που προηγήθηκε. Η απασχόληση αυξήθηκε με θεαματικό ρυθμό, με ραγδαία πτώση της ανεργίας. Οι απασχολούμενοι Έλληνες αυξήθηκαν κατά 250.000 σε σύγκριση με την περίοδο πριν την πανδημία. Το ποσοστό ανεργίας μειώθηκε στο 11,6% τον Οκτώβριο του 2022, στο χαμηλότερο επίπεδο από το 2010. Οι επιχειρήσεις εξαντλούν παραγωγικές δυνατότητες που είχαν αφήσει αναξιοποίητες. Αυτές οι εξελίξεις προετοιμάζουν το έδαφος προκειμένου οι επιχειρήσεις να επενδύσουν και να αυξήσουν την παραγωγικότητά τους. Σημαντικά και έγκαιρα μέτρα δημοσιονομικής στήριξης συνέβαλαν στην προστασία της ελληνικής οικονομίας και των πολιτών κατά τη διάρκεια του Covid-19 και των αναταράξεων στο κόστος της ενέργειας που προκλήθηκαν από τον επιθετικό πόλεμο της Ρωσίας εναντίον της Ουκρανίας. Κατά τα επόμενα χρόνια, τα δημοσιονομικά σχέδια που έχουν ανακοινωθεί προβλέπουν επιστροφή σε μέτριου ύψους πρωτογενή πλεονάσματα, καθώς αυτή η στήριξη θα περιοριστεί. Οι αυξανόμενες τιμές της ενέργειας ως αποτέλεσμα του επιθετικού πολέμου της Ρωσίας στην Ουκρανία έχουν, ωστόσο, δημιουργήσει ισχυρές αντιξοότητες (headwinds) όσον αφορά την ανάπτυξη, όχι μόνο στην Ελλάδα αλλά σε όλη την Ευρώπη και σε άλλα μέρη του κόσμου. Μετά από μια δεκαετία με χαμηλό επίπεδο πληθωρισμού οι τιμές έχουν αυξηθεί, λόγω της αύξησης των παγκόσμιων τιμών των πρώτων υλών. Ο πληθωρισμός σε ετήσια βάση εκτινάχθηκε στο 12,1% τον Σεπτέμβριο του 2022, το υψηλότερο ποσοστό των τελευταίων 25 ετών. Έκτοτε μειώθηκε, στο 7,6% τον Δεκέμβριο, καθώς οι επιδοτήσεις και οι χαμηλότερες τιμές της ενέργειας σε παγκόσμιο επίπεδο έχουν μειώσει το κόστος της ηλεκτρικής ενέργειας. Ωστόσο, με αυτές τις αντιξοότητες η εμπιστοσύνη μεταξύ των εταιρειών έχει μειωθεί. Τα δεδομένα για τη δραστηριότητα και τις μετακινήσεις των πολιτών (high frequency data) δείχνουν ότι οι δαπάνες και η (οικονομική) δραστηριότητα επιβραδύνονται. Σε αυτό το πλαίσιο, αναμένουμε ότι η αύξηση του ΑΕΠ θα διαμορφωθεί λίγο πάνω από το 1% το 2023. Και καθώς αυτές οι αντιξοότητες υποχωρούν, οι επενδύσεις θα αυξηθούν και θα συμβάλλουν στην ενίσχυση της οικονομικής ανάπτυξης, και πάλι προς το 2%, το 2024, που εξακολουθεί να είναι πάνω από τον ευρωπαϊκό μέσο όρο. Πώς μπορεί η Ελλάδα να κινηθεί καλύτερα μέσα από αυτές τις αντιξοότητες προς μια πορεία βιώσιμης ανάπτυξης; Στην έκθεσή μας δίνουμε έμφαση σε τρεις προτεραιότητες. Πρώτον, η Ελλάδα πρέπει να συνεχίσει να επιδιώκει τη μείωση των δεικτών του δημόσιου χρέους, προωθώντας παράλληλα μία δυναμική οικονομία. Η οικονομική ανάκαμψη και οι ανατιμήσεις έχουν οδηγήσει το δημόσιο χρέος ως ποσοστό του ΑΕΠ στο χαμηλότερο επίπεδο της τελευταίας δεκαετίας. Όμως, στο 175% του ΑΕΠ στο τέλος του 2022, το δημόσιο χρέος εξακολουθεί να είναι πολύ υψηλό. Τρεις παράγοντες μπορούν να βοηθήσουν στη διατήρηση της πτωτικής τάσης: η συνέχιση των μεταρρυθμίσεων της κυβέρνησης και της δυναμικής των επενδύσεων για τη συντήρηση της ισχυρότερης οικονομικής ανάπτυξης, η διατήρηση της δημοσιονομικής αξιοπιστίας -την οποία κέρδισε με προσπάθεια- για τη μείωση του επιτοκίου του δημόσιου χρέους της Ελλάδας, η επίτευξη επενδυτικής βαθμίδας για τη χώρα θα περιορίσει το κόστος χρηματοδότησης του χρέους. Τα ήπιου ύψους πρωτογενή πλεονάσματα στον προϋπολογισμό -ακόμη και μία μέτρια αύξηση του πρωτογενούς πλεονάσματος κατά 0,5% του ΑΕΠ- μπορούν να οδηγήσουν σε σημαντική βελτίωση της δυναμικής του χρέους. Και φυσικά, κατανοώ απόλυτα ότι τα τελευταία τρία χρόνια περίπου σημειώθηκε μία ταχεία δημοσιονομική εξυγίανση, στο πλαίσιο ενός συνολικά πολύ απαιτητικού περιβάλλοντος. Η Ελλάδα μπορεί να διατηρήσει πρωτογενή δημοσιονομικά πλεονάσματα, υποστηρίζοντας παράλληλα την ανάπτυξη. Επί του παρόντος, η Ελλάδα δαπανά λιγότερα από τις περισσότερες χώρες του ΟΟΣΑ στους τομείς που υποστηρίζουν περισσότερο την ανάπτυξη: υποδομές, εκπαίδευση και έρευνα. Η επανεξέταση του πόσο καλά στηρίζουν την οικονομία διάφορες μορφές δαπανών και επενδύσεων μπορεί να βοηθήσει στην καλύτερη κατανομή των δημόσιων πόρων. Επομένως, χαιρετίζουμε τις αδιάκοπες προσπάθειες της κυβέρνησης να αξιολογήσει καλύτερα την απόδοση των δαπανών της. Ασφαλώς, η Ελλάδα μειώνει επίσης πολλούς φορολογικούς συντελεστές, βελτιώνει το φορολογικό μείγμα, το καθιστά πιο φιλικό προς την ανάπτυξη με καλά στοχευμένες περικοπές στους φόρους στην εργασία και στο εταιρικό εισόδημα. Ενθαρρύνει την αύξηση των επενδύσεων, οδηγώντας σε ισχυρότερη ανάπτυξη και περισσότερες θέσεις εργασίας. Ταυτόχρονα, η διατήρηση των εσόδων είναι καίριας σημασίας. Επομένως, η βελτίωση της φορολογικής συμμόρφωσης είναι απαραίτητο συστατικό της λύσης. Και εδώ, η ψηφιοποίηση πολλών συναλλαγών με αφορμή την κρίση του COVID-19 και μέσω των επίμονων προσπαθειών της κυβέρνησης βελτίωσε τις εισπράξεις ΦΠΑ, όπως και την πιο αποτελεσματική διαχείριση των εσόδων. Ο περιορισμός των εξαιρέσεων και των ειδικών μειωμένων συντελεστών και η μεγαλύτερη χρήση φόρων που έχουν το μικρότερο κόστος συμβάλλει επίσης στην εισροή περισσότερων εσόδων, χωρίς να βλάπτει την ανάπτυξη. Η δεύτερη προτεραιότητα είναι η επίτευξη ισχυρότερης αύξησης του ΑΕΠ, μέσω της περαιτέρω ενίσχυσης των επενδύσεων και της απασχόλησης. Η κυβέρνηση υλοποιεί πολλές από τις επενδύσεις και τις μεταρρυθμίσεις που περιλαμβάνονται στο Σχέδιο Ανάκαμψης και Ανθεκτικότητας «Ελλάδα 2.0». Η πλήρης εφαρμογή αυτών των μέτρων και η διασφάλιση ότι βελτιώνουν τις καθημερινές συνθήκες για τις επιχειρήσεις και τα νοικοκυριά σε όλη την Ελλάδα θα είναι εξαιρετικά σημαντική. Τώρα είναι επίσης η ώρα να προετοιμαστούν οι μεταρρυθμίσεις και οι επενδύσεις που θα ακολουθήσουν το Σχέδιο «Ελλάδα 2.0» και θα αποτελούν συνέχειά του. Η βελτίωση της πρόσβασης στη χρηματοδότηση θα είναι σημαντική για την αναζωογόνηση των επενδύσεων. Οι τράπεζες θα χρειαστούν ισχυρότερες κεφαλαιακές βάσεις εάν θέλουν να ξαναρχίσουν τον μεγαλύτερης κλίμακας δανεισμό, ειδικά για πιο καινοτόμα και πιο ριψοκίνδυνα έργα. Θα πρέπει επίσης να αναπτυχθούν εναλλακτικές πηγές χρηματοδότησης. Η βελτίωση της πρόσβασης των μεσαίων επιχειρήσεων στις αγορές ομολόγων μέσω διαφανούς ανταλλαγής πληροφοριών και υποστηρικτικών κανονισμών θα διευρύνει και θα ενισχύσει τη χρηματοδότηση επενδύσεων. Ένα μεγάλο ποσοστό των επιχειρήσεων στην Ελλάδα παραμένουν πολύ μικρές. Η εξασφάλιση ανταγωνιστικών αγορών μπορεί να βοηθήσει τις πιο δυναμικές και παραγωγικές επιχειρήσεις να επεκταθούν, όπως και η ελαχιστοποίηση των περιττών ρυθμιστικών επιβαρύνσεων. Οι αλληλεπιδράσεις με τον δημόσιο τομέα στην Ελλάδα γίνονται πολύ πιο απλές, πιο αποτελεσματικές, με μεγάλα βήματα στον ψηφιακό μετασχηματισμό της ελληνικής δημόσιας διοίκησης. Η Δικαιοσύνη πρέπει επίσης να ασπαστεί αυτή την ευρύτερη πρόοδο και μεταρρυθμιστική δυναμική. Οι υποθέσεις αστικού και εμπορικού δικαίου στην Ελλάδα απαιτούν πολύ χρόνο ώστε να κλείσουν. Η συσσώρευση εκκρεμοδικιών σημαίνει ότι η έναρξη της εκδίκασης ορισμένων τρεχουσών υποθέσεων έχει προγραμματιστεί για το 2026 και στη συνέχεια αναμένεται να απαιτηθούν αρκετά χρόνια προκειμένου να τελεσιδικήσουν. Οι καθυστερήσεις αυτές παρατηρούνται παρά το γεγονός ότι το σύστημα Δικαιοσύνης στην Ελλάδα διαθέτει συγκριτικά καλύτερους πόρους από αυτά των περισσότερων άλλων χωρών του ΟΟΣΑ. Η επέκταση των ίδιων μεταρρυθμίσεων οι οποίες βελτιώνουν την αποτελεσματικότητα των ευρύτερων δημόσιων υπηρεσιών -μέσω της συστηματικής εφαρμογής της ψηφιοποίησης, αναθεώρησης και του εξορθολογισμού των διαδικασιών- θα μπορούσε να συμβάλλει στη βελτίωση των επιδόσεων και της αποτελεσματικότητας και του τομέα της Δικαιοσύνης στην Ελλάδα. Περισσότερες γυναίκες έχουν ενταχθεί στην αγορά εργασίας και το χάσμα ανάμεσα στα ποσοστά απασχόλησης ανδρών και γυναικών έχει μειωθεί. Από την περίοδο πριν από την κρίση του Covid, το ποσοστό των ενήλικων γυναικών που εργάζονται έχει αυξηθεί κατά τέσσερις ποσοστιαίες μονάδες, στο 51%, αν και εξακολουθεί να είναι 19% χαμηλότερο από το ποσοστό συμμετοχής των ανδρών και εξακολουθεί να είναι πολύ κάτω από τον μέσο όρο του ΟΟΣΑ, που είναι περίπου 62%. Επομένως, εδώ υπάρχει περαιτέρω δυνατότητα βελτίωσης. Τα κυβερνητικά μέτρα για την περαιτέρω πρόοδο, με την επέκταση της πρόσβασης στην ποιοτική παιδική μέριμνα, την υποστήριξη όσον αφορά τη φροντίδα ηλικιωμένων συγγενών ή την επέκταση της άδειας στους νέους πατέρες, για παράδειγμα, είναι πολύ ευπρόσδεκτα βήματα προς τη σωστή κατεύθυνση. Η ενθάρρυνση των εργασιακών χώρων να υιοθετήσουν πιο ευέλικτες ρυθμίσεις εργασίας, αξιοποιώντας τα διδάγματα της πανδημίας, μπορεί επίσης να συμβάλει στην περαιτέρω κάλυψη του χάσματος. Για τους ενήλικες, περισσότερες ευκαιρίες συμμετοχής σε προγράμματα αναβάθμισης δεξιοτήτων και επανεκπαίδευσης μπορούν να συμβάλλουν στην αύξηση της απασχόλησης και της προθυμίας των εργαζομένων να αξιοποιήσουν τις αναδυόμενες ευκαιρίες. Η τρίτη προτεραιότητα είναι να διασφαλιστεί η βιωσιμότητα της ανάκαμψης, δεδομένης της κλιματικής αλλαγής. Η Ελλάδα έχει μειώσει τις εκπομπές αερίων του θερμοκηπίου σχεδόν κατά το ήμισυ σε σχέση με την κορύφωσή τους, το 2007, γεγονός που τη βάζει στην πορεία προς την επίτευξη του στόχου για μείωση κατά 55% σε σχέση με τα επίπεδα του 1990 έως το 2030 και να καταστεί μία οικονομία με μηδενικό ισοζύγιο εκπομπών έως το 2050. Ωστόσο, η Ελλάδα εξακολουθεί να προκαλεί περισσότερες εκπομπές αερίων του θερμοκηπίου ανά μονάδα του ΑΕΠ από πολλές άλλες χώρες του ΟΟΣΑ. Θα χρειαστεί ένα μείγμα εργαλείων πολιτικής για να συνεχιστεί η μετάβαση προς το μηδενικό ισοζύγιο. Μέρος της λύσης είναι η τιμολόγηση των εκπομπών. Η Ελλάδα το κάνει ήδη αυτό για μεγάλο μέρος των εκπομπών της, αλλά η τιμή δεν είναι σταθερή για διαφορετικούς εκπέμποντες ή πηγές εκπομπών, παρόλο που η σταθερότητα στην ενημέρωση για την τιμολόγηση βοηθά τις επιχειρήσεις και τα νοικοκυριά να βρουν το χαμηλότερο κόστος για τη μείωση των εκπομπών τους. Το άλλο μέρος της λύσης είναι ένας προσαρμοσμένος συνδυασμός επενδύσεων, οικονομικών κινήτρων και κανονισμών για τους τομείς που ευθύνονται για το μεγαλύτερο μέρος των εκπομπών, δηλαδή τις μεταφορές και τα κτίρια. Η μείωση των εκπομπών από τις οδικές μεταφορές αποτελεί ιδιαίτερη πρόκληση. Ο στόλος αυτοκινήτων της Ελλάδας είναι παλαιός και τα περισσότερα οχήματα που αγοράζονται είναι μεταχειρισμένα. Η στροφή προς τα οχήματα που δεν παράγουν ρύπους είναι πιθανό να διαρκέσει πολύ καιρό. Η μεταφορά των μετακινήσεων εκτός του οδικού δικτύου θα πρέπει να αποτελέσει μέρος της λύσης. Η Ελλάδα, αυτή τη στιγμή, χρησιμοποιεί το σιδηροδρομικό της δίκτυο λιγότερο από άλλες ευρωπαϊκές χώρες. Πιστεύουμε ότι σχετικά μικρές επενδύσεις μπορούν να βοηθήσουν στην αλλαγή των τρόπων μεταφοράς. Ομοίως, τα κτίρια είναι συγκριτικά ανεπαρκώς μονωμένα και αποτελούν σημαντική πηγή εκπομπών αερίων του θερμοκηπίου. Ένα σχετικά μεγάλο ποσοστό του πληθυσμού δεν μπορεί να θερμάνει επαρκώς το σπίτι του, προσθέτοντας πιέσεις στα νοικοκυριά σε μία εποχή που οι τιμές της ενέργειας είναι υψηλές. Η επέκταση των προγραμμάτων ανακαίνισης κατοικιών, η παροχή κινήτρων στον ιδιωτικό τομέα για ανάληψη δράσης μέσω του καθορισμού ενός σαφούς χρονοδιαγράμματος για την αυστηροποίηση των προτύπων ενεργειακής απόδοσης μπορεί να συμβάλλει στην πρόοδο. Όλα αυτά τα μέτρα μεταβάλλουν το σχετικό κόστος της κατανάλωσης των νοικοκυριών και συνεπάγονται απώλεια αγοραστικής δύναμης, ιδίως για τα νοικοκυριά με το χαμηλότερο εισόδημα. Όμως, σύμφωνα με τις εκτιμήσεις μας, τα έσοδα από μια σταθερή τιμή εκπομπών που θα είναι αρκετά υψηλή ώστε να μειώσει ουσιαστικά τις εκπομπές θα ήταν επαρκή για να αποζημιώσουν τα νοικοκυριά με χαμηλό εισόδημα. Το κλίμα αλλάζει ήδη στην Ελλάδα, όπως αποδεικνύεται από την αύξηση των πυρκαγιών και των χειμερινών καταιγίδων τα τελευταία χρόνια. Και, μέχρι στιγμής, μεγάλο μέρος του κόστους αυτών των καταστροφών έχει επωμιστεί το δημόσιο ταμείο. Η επέκταση της ασφάλισης περιουσίας με προσιτά ασφάλιστρα θα επέτρεπε τον επιμερισμό του κόστους και θα προστάτευε καλύτερα τους πολίτες από τις επιπτώσεις της κλιματικής αλλαγής. Η απαίτηση ασφάλισης μπορεί να ενθαρρύνει τους ιδιώτες επενδυτές να ελαχιστοποιήσουν την έκθεσή τους σε κλιματικούς κινδύνους και μπορεί να παρέχει ταχύτερη πρόσβαση σε στήριξη σε περίπτωση φυσικής καταστροφής. Κλείνοντας, οι πολιτικές της Ελλάδας στην πανδημία Covid-19 εξασφάλισαν ισχυρή και ταχεία ανάκαμψη. Το Σχέδιο Ανάκαμψης «Ελλάδα 2.0» θέτει ήδη τα θεμέλια για τη βελτιστοποίηση της ικανότητας της Ελλάδας να αντιμετωπίσει μελλοντικές προκλήσεις και να εκμεταλλευτεί όλες τις μελλοντικές ευκαιρίες που έχετε μπροστά σας. Η διασφάλιση της αποτελεσματικής εφαρμογής αυτού του φιλόδοξου προγράμματος μεταρρυθμίσεων και επενδύσεων θα συμβάλλει στη βελτίωση του επενδυτικού κλίματος και των δημόσιων υπηρεσιών για τις επιχειρήσεις, τους εργαζόμενους και τα νοικοκυριά. Και καθώς το μέγεθος, η αύξηση, η ηλικία, η δομή και η γεωγραφική κατανομή του πληθυσμού συνεχίζει να επηρεάζει και να διαμορφώνει τις οικονομίες μας, προσβλέπουμε με ενδιαφέρον στα συμπεράσματα του κέντρου στην Κρήτη σχετικά με τον καλύτερο τρόπο για τη βελτιστοποίηση των οφελών και την αντιμετώπιση αυτών των επιπτώσεων. Σας ευχαριστώ και πάλι, κ. Πρωθυπουργέ, εσάς και την κυβέρνησή σας, για την πολύτιμη συνεργασία σας μαζί μας, στον ΟΟΣΑ, και για τη φιλοξενία εδώ σήμερα. Είναι πραγματική τιμή να βρίσκομαι εδώ. Σας ευχαριστώ.   "
2023-01-06,30987,https://www.primeminister.gr/2023/01/06/30987,Ενημερωτικό σημείωμα για την επίσκεψη του Πρωθυπουργού Κυριάκου Μητσοτάκη στη Γαύδο | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης παρέστη στον εορτασμό των Θεοφανίων στη Γαύδο. Μετά την τελετή Αγιασμού των Υδάτων, ο Πρωθυπουργός έκανε την ακόλουθη δήλωση:
«Κυρία Δήμαρχε, κύριες και κύριοι, Με πολύ μεγάλη χαρά βρίσκομαι, σήμερα, αυτή την σπουδαία μέρα για την Ορθοδοξία εδώ, μαζί σας, στην Γαύδο στο νοτιότερο σημείο, όχι απλά της Ελλάδος αλλά και ολόκληρης της ηπείρου μας, της Ευρώπης. Βρίσκομαι εδώ σήμερα για να στείλω δυο μηνύματα: Το πρώτο μήνυμα αφορά την προσήλωση της κυβέρνησής μας στη στήριξη όλων των ακριτικών περιοχών της πατρίδας μας. Έχω πει πολλές φορές ότι για εμάς δεν υπάρχουν Έλληνες δύο ταχυτήτων. Και οι συμπολίτες μας, οι λίγοι, που επιλέγουν να ζήσουν στα ακριτικά μέρη της πατρίδας μας -όπως εδώ στη Γαύδο- αξίζουν ξεχωριστής μέριμνας και ξεχωριστής φροντίδας και προστασίας. Ξέρω, κυρία Δήμαρχε, ότι δεν είναι εύκολη η ζωή εδώ στη Γαύδο. Και οι Γαυδιώτισσες και οι Γαυδιώτες που επιλέγουν να παραμείνουν εδώ έχουν να αντιμετωπίσουν μεγάλες δυσκολίες. Και έχουμε μια υποχρέωση και εμείς να στηρίξουμε το Δήμο σας και μέσα από την Περιφέρεια αλλά και μέσα από την κεντρική Κυβέρνηση, έτσι ώστε τα λίγα, μικρά για εμάς αλλά για μεγάλα για εσάς, να μπορούν να γίνουν πράξη και να βελτιώσουν την ποιότητα ζωής σε αυτόν τον σπάνιας ομορφιάς τόπο. Αναφερθήκατε και σωστά, στην ανάγκη διαφύλαξης της φυσικής και περιβαλλοντικής ομορφιάς του νησιού. Και έχετε απολύτως δίκιο. Η Γαύδος είναι ένα ξεχωριστό οικοσύστημα, προστατευμένη, και έτσι πρέπει να παραμείνει. Και χρέος μας είναι να χαράξουμε έναν δρόμο αρμονικής ήπιας ανάπτυξης σε συνδυασμό με την προστασία του περιβάλλοντος. Αυτός θα είναι ο λόγος για τον οποίο θα έρχονται περισσότεροι επισκέπτες στο νησί σας και οι όποιες οικονομικές δραστηριότητες, όπως η κτηνοτροφία, η οποία εδώ είναι παρούσα εδώ και χιλιάδες χρόνια, πρέπει και αυτή να γίνεται με έναν τέτοιο τρόπο, ώστε να σέβεται το περιβάλλον αλλά ταυτόχρονα να διαφυλάσσει και τα ιδιαίτερα χαρακτηριστικά του τόπου. Θέλω να γνωρίζετε ότι σε αυτή την προσπάθειά σας θα είμαστε αρωγοί και μέσω της κεντρικής Κυβέρνησης και μέσα από τα χρηματοδοτικά εργαλεία που έχουμε στη διάθεσή μας, αλλά και μέσα από το δικό μου προσωπικό ενδιαφέρον. Διότι ως Πρωθυπουργός αλλά και ως Χανιώτης, θεωρώ ότι έχω μια ιδιαίτερη υποχρέωση απέναντι στη Γαύδο, να σκύψω πάνω στα προβλήματά σας και να σας βοηθήσω με όποιον τρόπο μπορώ, να κάνω τη ζωή σας πιο εύκολη εδώ στο νησί σας. Το δεύτερο μήνυμα το οποίο θέλω να στείλω εδώ από την Γαύδο, είναι ευρύτερο. Βρισκόμαστε, όπως είπα, στο νοτιότερο σημείο της Ευρώπης, στο Λιβυκό πέλαγος. Εδώ η ελληνική σημαία κυματίζει στη Μεσόγειο, έναν τόπο ο οποίος πρέπει να είναι τόπος ειρηνικής συνύπαρξης για όλες τις χώρες της Μεσογείου. Θέλω να επαναλάβω εδώ από τη Γαύδο ότι η Ελλάδα δεν δέχεται υποδείξεις για το πώς θα ασκήσει την κυριαρχία της και τα κυριαρχικά της δικαιώματα. Έχουμε αποδείξει ότι είμαστε δύναμη ειρήνης, αλλά ταυτόχρονα είμαστε και μια δύναμη αυτοπεποίθησης. Γνωρίζουμε ότι με γνώμονα το Διεθνές Δίκαιο μπορούμε να λύνουμε τις όποιες διαφορές μας ειρηνικά. Το έχουμε εξάλλου αποδείξει οριοθετώντας Αποκλειστική Οικονομική Ζώνη με την Αίγυπτο και με την Ιταλία. Γνωρίζουμε, επίσης, ότι αυτός είναι ο δρόμος στον οποίο πρέπει να πορευτούμε προκειμένου να επιλύσουμε και τις όποιες άλλες διαφορές έχουμε με τους γείτονές μας. Εδώ, δυτικά από την Γαύδο, έχουν ξεκινήσει -επί δικής μας Κυβέρνησης, μετά από πολλά χρόνια καθυστέρησης- για πρώτη φορά, έρευνες για να διαπιστώσουμε αν υπάρχουν κοιτάσματα φυσικού αερίου τα οποία η Ελληνική Δημοκρατία μπορεί να αξιοποιήσει. Καλώ και εδώ, από την Γαύδο, όλα τα γειτονικά κράτη της Ελλάδος και αναφέρομαι συγκεκριμένα στη Λιβύη, να προσέλθουν σε μια γόνιμη και ουσιαστική διαπραγμάτευση με την πατρίδα μας, έτσι ώστε να μπορέσουμε να οριοθετήσουμε Αποκλειστικές Οικονομικές Ζώνες με τους γεωγραφικούς μας γείτονες. Όπως το κάναμε με την Αίγυπτο, μπορούμε να το κάνουμε και με τη Λιβύη, από τη στιγμή που θα προκύψει στη γείτονα χώρα μια κυβέρνηση η οποία θα έχει την εξουσιοδότηση να συνάψει τέτοιες διεθνείς συμφωνίες. Με αυτό τον τρόπο, λοιπόν, και σε αυτό το δρόμο θα κινηθούμε και θα πορευτούμε ως δύναμη ειρήνης αλλά και αυτοπεποίθησης, δύναμη σταθερότητας σε μια περιοχή όπως η Ανατολική Μεσόγειος, η οποία αποκτά ολοένα και μεγαλύτερη γεωπολιτική σημασία. Θέλω και πάλι, κυρία Δήμαρχε, να ευχηθώ σε όλους τους κατοίκους του νησιού, ειδικά στους μόνιμους κατοίκους, αυτούς που επιλέγουν να περάσουν εδώ όχι μόνο το όμορφο καλοκαίρι αλλά και τον δύσκολο χειμώνα, χρόνια πολλά. Χρόνια πολλά, επίσης, σε όλες τις Ελληνίδες, σε όλους τους Έλληνες, απανταχού γης, σε αυτή τη σπουδαία μέρα για την Ορθοδοξία μας. Να είστε καλά και εύχομαι να μου δοθεί η ευκαιρία και πάλι να σας επισκεφτώ σύντομα. Δεν θα πρέπει να μεσολαβούν 26 χρόνια προκειμένου να επισκέπτεται ένας Πρωθυπουργός οποιαδήποτε περιοχή της πατρίδας μας. Να είστε καλά. Χρόνια Πολλά!». «Εκ μέρους των Ακριτών της Ελλάδος σας καλωσορίζω στη Γαύδο. Η επίσκεψή σας στον τόπο μας δεν αποτελεί μόνο τιμή για εμάς τους Γαυδιώτες, αλλά και ένα σημαντικό γεγονός υψηλού συμβολισμού. Η παρουσία σας σήμερα εδώ, στο νοτιότερο άκρο της πατρίδος μας, γεμίζει εμάς δύναμη, αλλά και ισχυροποιεί την κυριαρχία της χώρας μας. Η Γαύδος που με την ομορφιά της κατάφερε για χρόνια να κρατήσει τον Οδυσσέα κοντά στην Καλυψώ. Ο τόπος που ευλογήθηκε από τον Απόστολο Παύλο, το νησί των εξορίστων, το νησί που έχει καταφέρει να διαφυλάξει σχεδόν ακέραια την ομορφιά του από την εποχή του Ομήρου μέχρι τις μέρες μας, σήμερα τιμάται από την παρουσία του Πρωθυπουργού της χώρας», ανέφερε, μεταξύ άλλων, κατά τον χαιρετισμό της η Δήμαρχος, Λίλιαν Στεφανάκη, η οποία υποδέχτηκε και συνόδευσε τον Πρωθυπουργό κατα την παραμονή του στο νησί. Στη συνέχεια ο Πρωθυπουργός επισκέφθηκε το στρατιωτικό φυλάκιο της Γαύδου, στο οποίο υπηρετούν οκτώ στρατιώτες, ξεναγήθηκε στους χώρους του φυλακίου και στη μουσειακή έκθεση που βρίσκεται στην είσοδο του Φάρου, συνομίλησε και αντάλλαξε ευχές για το νέο έτος με τους στρατιώτες. Τελευταίος σταθμός της επίσκεψης του Πρωθυπουργού ήταν το χωριό Άμπελος, όπου είχε την ευκαιρία να συναντήσει, να ανταλλάξει ευχές και να συζητήσει με την κυρία Χριστίνη, μία εκ των γηραιότερων μόνιμων κατοίκων του νησιού. Τον Κυριάκο Μητσοτάκη συνόδευσαν κατά την επίσκεψή του στο νησί ο Περιφερειάρχης Κρήτης, Σταύρος Αρναουτάκης και οι βουλευτές Χανίων της ΝΔ, Μανούσος Βολουδάκης και Βασίλης Διγαλάκης. "
2022-12-31,30974,https://www.primeminister.gr/2022/12/31/30974,Μήνυμα του Πρωθυπουργού Κυριάκου Μητσοτάκη για το νέο έτος | Ο Πρωθυπουργός της Ελληνικής Δημοκρατίας,"Παραμονή Πρωτοχρονιάς σήμερα και το κατώφλι του 2023 γίνεται, έτσι, ευκαιρία αναστοχασμού των πολλών γεγονότων που ζήσαμε μαζί τη χρονιά που πέρασε. Των αλλεπάλληλων προκλήσεων που διαχειρίστηκε η πατρίδα μας. Αλλά και των μεγάλων βημάτων που έκανε προς τα εμπρός. Γιατί η νέα χρονιά βρίσκει την Ελλάδα με τη χαμηλότερη ανεργία από το 2010. Με τις επενδύσεις, τις εξαγωγές και τα έσοδα του τουρισμού να ξεπερνούν κάθε προσδοκία. Με παγκόσμιους επιχειρηματικούς κολοσσούς να εμπιστεύονται τη χώρα και το μέλλον της. Και με το ψηφιακό κράτος να εξυπηρετεί τον πολίτη, καταργώντας τη γραφειοκρατία και διευκολύνοντας την καθημερινότητά του. Κι ακόμα, με τα σύνορά μας ασφαλή και την εθνική άμυνα θωρακισμένη. Τόσο με διακρατικές συμφωνίες, όσο και με σύγχρονους εξοπλισμούς. Μέχρι και η ναυπηγική βιομηχανία του τόπου αναβιώνει σήμερα. Κυρίως, όμως, με την πολιτεία να υψώνει διαρκώς αναχώματα υπέρ της κοινωνίας, απέναντι πότε στις συνέπειες ενός πολέμου και πότε στις επιθέσεις της διεθνούς ακρίβειας. Όλα αυτά δεν είναι επιτυχίες της κυβέρνησης. Είναι επιτυχίες της Ελλάδας, που έγιναν πράξη χάρη στη δική σας στήριξη στις πρωτοβουλίες μας. Αλλά και χάρη στην κατανόησή σας στις όποιες αδυναμίες μας. Διδασκόμαστε πάντα από αυτές. Έχουμε αποδείξει άλλωστε ότι μαζί μπορούμε να κάνουμε τις δυσκολίες ευκαιρίες, φτάνοντας κάθε φορά, μέσα από τα κύματα, στην απέναντι όχθη. Ξέρω καλά ότι ο εισαγόμενος πληθωρισμός εξακολουθεί να “ροκανίζει” το μέσο εισόδημα. Ότι πιέζει πολύ, ειδικά τους πιο ευάλωτους συμπολίτες μας. Όπως και ότι δυσκολεύει τη δραστηριότητα των επιχειρήσεών μας. Ξέρετε όμως και εσείς τις πολλές στοχευμένες προσπάθειες του κράτους να στηρίζει την οικονομία και την κοινωνία στην κάθε απρόβλεπτη δοκιμασία. Από την 1η του μήνα οι συνταξιούχοι θα δουν, μετά από πολλά χρόνια, αυξήσεις στις συντάξεις τους. Οι γιατροί του ΕΣΥ θα δουν αυξήσεις στις απολαβές τους. Και πλέον όλοι οι Έλληνες θα ανακουφιστούν από την κατάργηση της Εισφοράς Αλληλεγγύης. Από τον Φεβρουάριο, επίσης, η πολιτεία θα καλύπτει ένα σημαντικό μέρος των βασικών εξόδων των νοικοκυριών. Ενώ την 1η Απριλίου, νωρίτερα από πέρυσι, θα αυξηθεί και πάλι ο κατώτατος μισθός. Όλα αυτά μπορούμε να τα πραγματοποιούμε ακριβώς επειδή η οικονομία μας αναπτύσσεται πολύ πιο γρήγορα από τον μέσο όρο της Ευρώπης. Αλλά και γιατί προτεραιότητά μας ήταν και είναι, η κοινωνία να ευημερεί χωρίς να αφήνει κανέναν πίσω. Αυτόν τον στόχο υπηρετώ από την πρώτη στιγμή. Και σε αυτόν τον δρόμο παραμένω: να προχωρούμε μπροστά και πάντα ενωμένοι. Ταυτόχρονα, ωστόσο, έχω το εθνικό χρέος να διαφυλάξω και τη δημοσιονομική σταθερότητα. Γι’ αυτό, παρόλο που το 2023 είναι μία εκλογική χρονιά, δεν πρόκειται να παρασυρθώ σε πλειοδοσία υποσχέσεων. Ούτε και θα μοιράσω χρήματα που δεν υπάρχουν. Άλλωστε, ύστερα από σχεδόν τέσσερα χρόνια στο αξίωμα του Πρωθυπουργού, γνωρίζετε πια ότι δεσμεύομαι μόνο για εκείνα που είμαι σίγουρος ότι μπορώ να υλοποιήσω. Κι έτσι πορεύομαι από την ώρα που μού εμπιστευτήκατε αυτή την τεράστια ευθύνη: να χτίζουμε μαζί σήμερα ένα αύριο που θα είναι καλύτερο από το χθες, με Σταθερότητα, με Συνέπεια και με Συνέχεια. Υποδεχόμαστε, λοιπόν, το 2023 με αισιοδοξία. Και όπως έχω πει, αν το πρώτο μας σύνθημα ήταν οι «λιγότεροι φόροι», το δεύτερο πρέπει να είναι οι «καλύτεροι μισθοί», η αξιοπρεπής υγεία για όλους και η προσιτή στέγη, ιδίως για τη νέα γενιά. Στόχοι που ασφαλώς δεν θα γίνουν πράξη από τη μία στιγμή στην άλλη. Που έχουν, ωστόσο, δρομολογηθεί στις ράγες συγκεκριμένων χρονοδιαγραμμάτων. Αρκεί να μείνουμε ενωμένοι. Με όπλο μας την αλήθεια, το σχέδιο και την όρεξη για δουλειά. Εύχομαι υγεία, χαρά και ελπίδα σε όλες τις Ελληνίδες και σε όλους τους Έλληνες, παντού στον κόσμο. Κανείς πίσω και όλοι μαζί μπροστά! Αυτό είναι το μήνυμά μας για τη νέα χρονιά. Το μπορούμε και θα το πετύχουμε! Χρόνια πολλά! "
2022-12-15,30878,https://www.primeminister.gr/2022/12/15/30878,Δηλώσεις του Πρωθυπουργού Κυριάκου Μητσοτάκη κατά την προσέλευσή του στη συνεδρίαση του Ευρωπαϊκού Συμβουλίου στις Βρυξέλλες | Ο Πρωθυπουργός της Ελληνικής Δημοκρατίας,"Στο τελευταίο Ευρωπαϊκό Συμβούλιο του έτους θα επανέλθουμε στο ζήτημα του κόστους της ενέργειας και ελπίζω ότι μετά από πολλούς μήνες διαβουλεύσεων θα μπορέσουμε είτε σήμερα, είτε το αργότερο την επόμενη Δευτερα, στο Συμβούλιο Υπουργών, να οριστικοποιήσουμε τις αποφάσεις μας. Είμαστε κοντά στο να μπορέσουμε να επιβάλουμε ένα ανώτατο πλαφόν στην τιμή του φυσικού αερίου. Η επιχειρηματολογία μας πια είναι γνωστή σε όλα τα κράτη- μέλη και θεωρώ ότι με τον έναν ή τον άλλο τρόπο θα βρούμε τις απαραίτητες πλειοψηφίες προκειμένου να κινηθούμε σ’ αυτήν την κατεύθυνση. Είναι απολύτως απαραίτητο η Ευρώπη να στείλει, επιτέλους, ένα ξεκάθαρο «σήμα» στις αγορές ότι δεν πρόκειται να επιτρέψει την εργαλειοποίηση του φυσικού αερίου από πλευράς Ρωσίας. Πρέπει να στηρίξουμε σήμερα τους καταναλωτές μας, τις επιχειρήσεις μας, τα νοικοκυριά μας, προκειμένου να αντιμετωπίσουμε αυτό το κύμα ακρίβειας, «προϊόν» του πολέμου και της άδικης εισβολής της Ρωσίας στην Ουκρανία. Σε κάθε περίπτωση -και ανεξάρτητα από τις ευρωπαϊκές αποφάσεις- η Ελληνική Κυβέρνηση εξακολουθεί να λαμβάνει όλα τα μέτρα προκειμένου να στηρίζει τα ελληνικά νοικοκυριά και τις ελληνικές επιχειρήσεις. Θέλω να θυμίσω ότι μόνο μέσα στο μήνα Δεκέμβριο θα εκταμιευθούν από τον κρατικό προϋπολογισμό 900 εκατομμύρια ευρώ για να στηρίξουμε τα νοικοκυριά με χαμηλά εισοδήματα, αλλά και τους συμπολίτες μας που δικαιούνται επίδομα στήριξης για τις αγορές του πετρελαίου θέρμανσης. Και βέβαια αυτό σε συνδυασμό με μια σειρά από άλλες πρωτοβουλίες -όπως το «Καλάθι του νοικοκυριού», το οποίο τώρα αποκτά και χριστουγεννιάτικη διάσταση- αποδεικνύει ότι η κυβέρνηση κάνει ό,τι μπορεί, προσπαθεί να περιορίσει τις επιπτώσεις της εισαγόμενης ακρίβειας. Σε αυτήν την κατεύθυνση θα εξακολουθούμε να κινούμαστε, αφήνοντας πίσω τις άναρθρες κραυγές της αντιπολίτευσης και στηρίζοντας, στο μέτρο του εφικτού, νοικοκυριά και επιχειρήσεις. Δημοσιογράφος: (ομιλία εκτός μικροφώνου) Κυριάκος Μητσοτάκης: Αυτό είναι ένα ζήτημα που συζητάμε εδώ και μήνες στο Ευρωπαϊκό Συμβούλιο. Ήλπιζα ότι θα είχαμε καταφέρει μέχρι τώρα να καταλήξουμε σε μια συμφωνία στο επίπεδο των Υπουργών μας. Δυστυχώς, το ζήτημα επέστρεψε σε εμάς, αλλά είμαι αισιόδοξος ότι αν όχι σήμερα το αργότερο την ερχόμενη Δευτέρα -όταν θα συναντηθούν πάλι οι Υπουργοί μας- θα έχουμε μία τελική απόφαση. Είναι απαραίτητο να στείλουμε ένα ξεκάθαρο «σήμα» στις αγορές, αλλά και στη Ρωσία ότι δεν θα δεχθούμε την εργαλειοποίηση του φυσικού αερίου σε βάρος των πολιτών και των επιχειρήσεών μας. "
2022-12-09,30833,https://www.primeminister.gr/2022/12/09/30833,Δήλωση του Πρωθυπουργού Κυριάκου Μητσοτάκη μετά την ολοκλήρωση των εργασιών της Συνόδου Κορυφής EUMED-9 στο Αλικάντε της Ισπανίας | Ο Πρωθυπουργός της Ελληνικής Δημοκρατίας,"Ευχαριστώ πολύ, αγαπητέ Pedro, για τη φιλοξενία στο Αλικάντε. Συγχαρητήρια Andrej για την επιτυχία της Κροατίας, η ευρωπαϊκή στρατηγική αυτονομία στο ποδόσφαιρο φαίνεται ήδη να επιβεβαιώνεται. Τέσσερις σύντομες παρατηρήσεις. Πρώτον, στο ζήτημα της ενέργειας, να επαναλάβω όσα είπαν και οι προλαλήσαντες. Είναι εξαιρετικά σημαντικό να μπορέσουμε να πετύχουμε στο επόμενο Συμβούλιο Υπουργών μία συμφωνία ταυτόχρονα για τους τρεις κανονισμούς οι οποίοι βρίσκονται υπό συζήτηση: τα ζητήματα της ενεργειακής αλληλεγγύης, τα ζητήματα της απλοποίησης των διαδικασιών έγκρισης για τοποθέτηση νέων Ανανεώσιμων Πηγών Ενέργειας και, το σημαντικότερο, ο μηχανισμός διόρθωσης των τιμών -αυτό το οποίο αποκαλούμε πλαφόν. Nα μπορέσουμε επιτέλους να συμπιέσουμε τις τιμές του φυσικού αερίου, όπως έχουμε δεσμευθεί ότι θα κάνουμε εδώ και πολλούς μήνες. Και θεωρώ ότι υπάρχει απόλυτη σύμπνοια μεταξύ όλων των συμμετεχόντων ότι μια τέτοια συμφωνία μπορεί να επιτευχθεί. Θέλω να επαναλάβω πόσο σημαντική είναι η παρατήρηση του φίλου Προέδρου της Κυπριακής Δημοκρατίας, του Νίκου Αναστασιάδη, για τις δυνατότητες που παρέχει η λεκάνη της Ανατολικής Μεσογείου ώστε να βοηθήσουμε την Ευρώπη να διαφοροποιήσει την προμήθεια φυσικού αερίου. Η Ελλάδα προχωράει με πολύ μεγάλη ταχύτητα σε νέες έρευνες υδρογονανθράκων, νοτιοδυτικά της Κρήτης, νοτιοδυτικά της Πελοποννήσου και σε συνδυασμό με σημαντικά κοιτάσματα τα οποία έχουν ήδη ανακαλυφθεί στην Κύπρο στο Ισραήλ και στην Αίγυπτο μπορούμε να συμβάλλουμε ώστε να βοηθήσουμε την Ευρώπη να απεξαρτηθεί από το ρωσικό φυσικό αέριο πιο γρήγορα, ενδεχομένως, από ό,τι εκτιμούσαμε. Ταυτόχρονα η Ελλάδα θα εξακολουθεί να είναι ένας πάροχος ενεργειακής ασφάλειας για τις χώρες που συνορεύουν με αυτήν, όπως εξάλλου το κάνει και η Κροατία, μέσα από επενδύσεις που κάνουμε και θα εξακολουθούμε να κάνουμε σε μονάδες επαναεριοποίησης φυσικού αερίου στα βόρεια σύνορά μας. Δεύτερο σημείο. Συζητήσαμε τα ζητήματα της οικονομικής διακυβέρνησης. Πιστεύω ότι υπάρχει μία σύμπνοια ότι οι προτάσεις της Ευρωπαϊκής Επιτροπής κινούνται στη σωστή κατεύθυνση και θέλω να πιστεύω ότι ως Ευρώπη έχουμε πια ενσωματώσει, έχουμε αφομοιώσει τα μαθήματα από την κρίση χρέους η οποία χτύπησε τόσο δυνατά και τη δική μου χώρα, την Ελλάδα, και το πόσο μη παραγωγικό είναι να θέτουμε αυστηρούς δημοσιονομικούς στόχους, ειδικά όταν οι οικονομίες βρίσκονται και μπαίνουν σε ένα σπιράλ ύφεσης. Η μεγαλύτερη ευελιξία η οποία δίνεται -ειδικά ως προς την υλοποίηση στρατηγικών επενδύσεων, πράσινων επενδύσεων, ψηφιακών επενδύσεων- μπορεί ταυτόχρονα να συμβαδίσει με μία χρηστή και συνετή δημοσιονομική διαχείριση. Και ταυτόχρονα, βέβαια, να υποστηρίζεται από τις απαραίτητες μεταρρυθμίσεις οι οποίες θα κάνουν τις οικονομίες μας πιο ανταγωνιστικές. Αυτός είναι ο δρόμος που η Ελλάδα έχει χαράξει τα τελευταία 3,5 χρόνια και στον οποίο θα επιμείνει. Τρίτη παρατήρηση. Συμφωνώ απόλυτα με αυτό το οποίο ο φίλος Γάλλος Πρόεδρος: τη σημασία να αναδείξουμε την ξεχωριστή βιοποικιλότητα της Μεσογείου μέσα από κοινές δράσεις, όπως η προστασία της Μεσογείου από πλαστικά. Ταυτόχρονα, όμως, θα πρέπει να αναγνωρίσουμε ότι η Μεσόγειος βρίσκεται στο επίκεντρο της κλιματικής αλλαγής. Φέτος είδαμε καταστροφικές πυρκαγιές στη δυτική Μεσόγειο, στη Γαλλία, στην Πορτογαλία, και επιβεβαιώσαμε πόσο σημαντική είναι η συνεργασία μας στον τομέα της πολιτικής προστασίας. Το εργαλείο του rescEU θα πρέπει να ενισχυθεί, να υποστηριχθεί, γιατί γνωρίζουμε ότι θα αντιμετωπίζουμε ολοένα και περισσότερα τέτοια ακραία φαινόμενα στις χώρες μας. Τέλος, να ευχαριστήσω και προσωπικά, όχι μόνο ως Ευρωπαίος αλλά και ως Έλληνας Πρωθυπουργός, τον φίλο Πρόεδρο της Κυπριακής Δημοκρατίας, τον Νίκο Αναστασιάδη, ο οποίος κλείνει μια δεκαετή πορεία στην ηγεσία της Κυπριακής Δημοκρατίας. Και να ευχαριστήσω και όλους σας, διότι σταθήκατε δίπλα στα δίκαια της Κύπρου, στηρίζοντας την Κυπριακή Δημοκρατία απέναντι σε μια άδικη και παράνομη εισβολή που έλαβε χώρα πριν από 48 χρόνια. Και βέβαια να επαναλάβω και εγώ, ακόμα μια φορά, ότι η λύση του Κυπριακού μπορεί να είναι δίκαιη και βιώσιμη μόνο αν στηρίζεται στις αποφάσεις του Οργανισμού Ηνωμένων Εθνών και απορρίπτει εν τη γενέσει της οποιαδήποτε σκέψη, οποιαδήποτε συζήτηση για μία λύση δύο κρατών, όπως μπορεί να προωθείται από κάποιες χώρες που θεωρούν ότι σε αυτή την κατεύθυνση πρέπει να κινηθούμε. Pedro, σε ευχαριστώ πολύ και πάλι για την εξαιρετική φιλοξενία σου και προσβλέπω στην επόμενη συνάντησή μας, στο επόμενο MED-9, στη Μάλτα. Επισυνάπτεται το κείμενο της διακήρυξης της Συνόδου EUMED-9 στο Αλικάντε. "
2022-12-06,30814,https://www.primeminister.gr/2022/12/06/30814,"Συναντήσεις του Πρωθυπουργού Κυριάκου Μητσοτάκη με την πολιτική και πολιτειακή ηγεσία της Αλβανίας, στα Τίρανα | Ο Πρωθυπουργός της Ελληνικής Δημοκρατίας","Ο Πρωθυπουργός Κυριάκος Μητσοτάκης είχε σήμερα συναντήσεις με την πολιτική και πολιτειακή ηγεσία της Αλβανίας, στο πλαίσιο της επίσκεψης εργασίας που πραγματοποίησε, στα Τίρανα. Κατά τη συνάντηση με τον ομόλογό του, Edi Rama, έγινε ανταλλαγή απόψεων για όλες τις πτυχές των διμερών σχέσεων και εξετάστηκαν τρόποι περαιτέρω ενίσχυσής τους. Ακολουθούν οι δηλώσεις του κ. Μητσοτάκη και του κ. Rama κατά την έναρξη της συνάντησής τους: Edi Rama: Σας ευχαριστώ κ. Πρωθυπουργέ για την επίσκεψή σας. Ελπίζω ότι δεν είναι υποκατάστατο της διμερούς συνάντησης και ελπίζω ότι θα βρείτε χρόνο να επισκεφθούμε μαζί την αγαπητή Ελληνική Εθνική Μειονότητα. Τους εκτιμούμε πολύ και έχουμε δουλέψει πολύ για να διατηρήσουμε αυτή την παραδοσιακή αδελφοσύνη μεταξύ του αλβανικού και του ελληνικού έθνους. Σας έστειλα ένα βίντεο απευθείας από τη συνάντηση όταν πήγα εκεί και τους είπα, τι θέλετε να κάνουμε για εσάς; Είπαν αυτό και τούτο κι εκείνο ή απλά φέρτε τον Κυριάκο Μητσοτάκη εδώ. Συνεπώς αν έρθετε, μας βοηθάτε να εξοικονομήσουμε πολλά λεφτά από τον προϋπολογισμό μας. Κυριάκος Μητσοτάκης: Φαντάζομαι ότι θα γίνουν και τα δύο. Θα πρέπει μάλλον να γίνουν και τα δύο. Edi Rama: Λυπάμαι για κάτι που άκουσα, ότι εγώ είπα κάποια περίεργα πράγματα για την Ελλάδα, για το πώς πέτυχε κάποια πράγματα- θα πάμε πίσω στην εποχή της Τροίας ίσως- αλλά δεν είναι κάτι που αφορά το παρόν και δεν αφορούσε σε καμιά περίπτωση τη σημερινή Ελλάδα. Ξέρετε ότι είμαι Σοσιαλιστής αλλά δεν κρύβω ότι για μένα είστε ο καλύτερος Έλληνας Πρωθυπουργός. Δεν είμαστε στην ίδια πολιτική ομάδα. Ο Αλέξης (Τσίπρας) είναι πολύ καλός φίλος, αλλά τι να πω; Έτσι είναι τα πράγματα. Και δεν είστε σε προεκλογική εκστρατεία, επομένως δεν είναι κάποιου είδους παρέμβαση. Κυριάκος Μητσοτάκης: Δεν είμαι. Σας ευχαριστώ κύριε Πρωθυπουργέ. Είναι χαρά μου που βρίσκομαι στα Τίρανα και -όπως είπα και στη συνάντηση- είναι σπουδαίο που η Σύνοδος Κορυφής ΕΕ – Δυτικών Βαλκανίων πραγματοποιείται εδώ στα Τίρανα. Είναι σημαντικό για τους Ευρωπαίους φίλους μας να έχουν την ευκαιρία να έρθουν και να δουν την πρόοδο που έχει επιτευχθεί στην Αλβανία. Εμείς στηρίζουμε σθεναρά την ευρωπαϊκή προοπτική όχι μόνο της Αλβανίας αλλά και όλων των χωρών των Δυτικών Βαλκανίων και θα συνεχίσουμε να το κάνουμε.
Και φυσικά είναι σπουδαίο που έχουμε την ευκαιρία να συνεχίσουμε αυτή τη συνάντηση και να έχουμε μια σύντομη εκδοχή μιας διμερούς επίσκεψης. Υπάρχει πολύ ισχυρός δεσμός ανάμεσα στις δύο χώρες μας. Μπορούμε να κάνουμε πολλά περισσότερα, όχι μόνο σε θέματα που αφορούν στη μειονότητα. Πιστεύω πως είμαστε κοντά στην επίλυση του θέματος της οριοθέτησης των θαλασσίων ζωνών μας. Υπάρχει μεγάλη κατανόηση ανάμεσα στις ομάδες μας και πολλά που μπορούν ακόμα να γίνουν επίσης στο οικονομικό μέτωπο.
Και φυσικά λυπάμαι που δεν θα μπορέσω να επισκεφτώ τη μειονότητα αύριο, λόγω ανησυχίας που έχει εκφραστεί από τους πιλότους μας για τις καιρικές συνθήκες. Αλλά ίσως αυτό να μας δώσει την ευκαιρία σύντομα να πάμε μαζί. Κατά τη διάρκεια της συνάντησης των διευρυμένων αντιπροσωπειών ο Πρωθυπουργός σημείωσε ότι η κατάρτιση συνυποσχετικού για την παραπομπή της οριοθέτησης θαλάσσιων ζωνών στο Διεθνές Δικαστήριο της Χάγης, όπως συζητείται μεταξύ των δύο πλευρών, θα αποτελούσε περαιτέρω αναβάθμιση των ελληνο-αλβανικών σχέσεων. Επισήμανε επίσης ότι η προσφυγή στη Χάγη θα αποτελούσε απόδειξη της σημασίας της τήρησης του Διεθνούς Δικαίου στην επίλυση τέτοιων διαφόρων. Ο Πρωθυπουργός έθεσε ακόμα τα ζητήματα που αφορούν την Ελληνική Εθνική Μειονότητα. Ο Κυριάκος Μητσοτάκης επανέλαβε τη σταθερή και ισχυρή στήριξη της Ελλάδας για την ευρωπαϊκή προοπτική της Αλβανίας και ευρύτερα των Δυτικών Βαλκανίων, με την τήρηση των προϋποθέσεων που έχει θέσει η ΕΕ. Επισήμανε ότι πρόκειται για μία περιοχή με μεγάλη γεωπολιτική βαρύτητα για την Ευρώπη, η οποία μπορεί να διαδραματίσει ακόμα σημαντικότερο ρόλο σε στρατηγικής σημασίας μέτωπα, όπως η ενεργειακή ασφάλεια. Στο πλαίσιο αυτό, ο Πρωθυπουργός συνεχάρη τον ομόλογό του για τη διοργάνωση της συνόδου ΕΕ – Δυτικών Βαλκανίων, στην οποία έλαβε μέρος το πρωί. Νωρίτερα, ο Πρωθυπουργός είχε συναντήσεις με τον Πρόεδρο της Δημοκρατίας της Αλβανίας Bajram Begaj, τον οποίο συνεχάρη για την ανάληψη των καθηκόντων του, και την Πρόεδρο της Βουλής της Αλβανίας, Lindita Nikolla. Στις συζητήσεις επισημάνθηκαν οι στενοί και μακροχρόνιοι δεσμοί που συνδέουν τις δύο χώρες και τους λαούς τους, αλλά και η δυνατότητα στενότερης συνεργασίας σε πολλά θέματα. Ο Πρωθυπουργός είχε επίσης την ευκαιρία να εκφράσει την ικανοποίησή του για την έναρξη των ενταξιακών διαπραγματεύσεων μεταξύ της Αλβανίας και της Ευρωπαϊκής Ένωσης, την οποία σηματοδότησε η Διακυβερνητική Διάσκεψη του περασμένου Ιουλίου, ενώ επισημάνθηκε ο θετικός ρόλος που έχει διαδραματίσει η χώρα μας για την προώθηση της ενταξιακής πορείας της Αλβανίας. "
2022-12-06,30804,https://www.primeminister.gr/2022/12/06/30804,Δηλώσεις του Πρωθυπουργού Κυριάκου Μητσοτάκη κατά την άφιξή του στη Σύνοδο Κορυφής ΕΕ – Δυτικών Βαλκανίων στα Τίρανα | Ο Πρωθυπουργός της Ελληνικής Δημοκρατίας,"Θέλω να εκφράσω τη μεγάλη μου ικανοποίηση για το γεγονός ότι η Σύνοδος Κορυφής Ευρωπαϊκής Ένωσης – Δυτικών Βαλκανίων γίνεται για πρώτη φορά σε χώρα υποψήφια για ένταξη στην ευρωπαϊκή οικογένεια, εδώ στα Τίρανα. Θέλω να θυμίσω ότι η διαδικασία προσέγγισης των Δυτικών Βαλκανίων με την Ευρωπαϊκή Ένωση ξεκίνησε στη Θεσσαλονίκη το 2003. Από τότε πέρασε πολύς χρόνος, όμως έχει επιτευχθεί το τελευταίο διάστημα σημαντική πρόοδος και η Ελλάδα θα εξακολουθεί να στηρίζει την ευρωπαϊκή προοπτική όλων των χωρών των Δυτικών Βαλκανίων, προφανώς συμπεριλαμβανομένης και της Αλβανίας. Είμαι ιδιαίτερα ικανοποιημένος για το γεγονός ότι η ευρωπαϊκή οικογένεια έχει αντιμετωπίσει με τη δέουσα γεωπολιτική σημασία την προσέγγιση των Δυτικών Βαλκανίων προς την Ευρώπη. Είμαι, επίσης, ιδιαίτερα ικανοποιημένος για το γεγονός ότι μετά τη Σύνοδο Κορυφής θα έχω επίσημες διμερείς συναντήσεις με την πολιτειακή και την πολιτική ηγεσία της φίλης Αλβανίας. Είναι η πρώτη επίσκεψη Έλληνα Πρωθυπουργού στην Αλβανία από το 2009 κι αυτό από μόνο του σηματοδοτεί το γεγονός και τη βούληση της Ελληνικής Κυβέρνησης αλλά και της Αλβανικής Κυβέρνησης να βάλουμε τις διμερείς μας σχέσεις σε μία νέα τροχιά ακόμα μεγαλύτερης προσέγγισης. Θα έχω την ευκαιρία να συζητήσω με τον φίλο Αλβανό Πρωθυπουργό, τον Edi Rama, και το ζήτημα της οριοθέτησης των Θαλασσίων μας Ζωνών. Έχει γίνει πρόοδος το τελευταίο διάστημα σε επίπεδο Υπουργείου Εξωτερικών και πιστεύω ότι προσεγγίζουμε πια την ώρα που θα υπογράψουμε το σχετικό συνυποσχετικό προκειμένου να παραπέμψουμε το θέμα στο Διεθνές Δικαστήριο της Χάγης. Η Ελλάδα έχει αποδείξει ότι μπορεί να λύνει τέτοιου είδους εκκρεμότητες με μοναδικό γνώμονα το Διεθνές Δίκαιο. Και αυτό θα επιδιώξουμε να κάνουμε και με την Αλβανία. Τέλος, επιτρέψτε μου να εκφράσω τη λύπη μου για το γεγονός ότι λόγω των προβλέψεων για τον καιρό, αύριο, δεν θα μπορέσω τελικά να πετάξω με το ελικόπτερο και να επισκεφτώ τα χωριά της Ελληνικής Εθνικής Μειονότητας, όμως ανανεώνω αυτήν την επίσκεψή μου. Το συντομότερο δυνατό θέλω να βρεθώ και να επισκεφτώ τους ομογενείς μας και πιστεύω ότι θα μπορέσουμε να επαναπρογραμματίσουμε αυτή την επίσκεψη το συντομότερο δυνατόν. Ευχαριστώ πολύ. Δημοσιογράφος: Κύριε Πρόεδρε, μια ερώτηση. Είναι μείζον θέμα για τη βελτίωση των σχέσεων των δύο χωρών οι διαφορές Ελλάδας – Αλβανίας για την οριοθέτηση των Θαλάσσιων Ζωνών; Κυριάκος Μητσοτάκης: Μόλις αναφέρθηκα σε αυτό το ζήτημα. Σκοπεύουμε να οριοθετήσουμε τις θαλάσσιες ζώνες μας. Και όπως γνωρίζετε, αυτή είναι μια συζήτηση που συνεχίζεται μεταξύ των δύο χωρών μας με πολλές νομικές πολυπλοκότητες. Πιστεύω, όμως, ότι έχουμε σημειώσει σημαντική πρόοδο τους τελευταίους μήνες. Και θεωρώ ότι υπάρχει αμοιβαία κατανόηση ανάμεσα σε μένα και τον Πρωθυπουργό ότι θέλουμε να επιλύσουμε αυτό το ζήτημα με βάση το Διεθνές Δίκαιο και ότι μπορούμε να καταλήξουμε σε συμφωνία για την υπογραφή ενός συνυποσχετικού που θα μας επιτρέψει να φέρουμε αυτό το ζήτημα στο Διεθνές Δικαστήριο. Επομένως είμαι αρκετά αισιόδοξος. Επίσης, η αλβανική πλευρά θα κάνει αυτό που της αναλογεί προκειμένου να φτάσουμε σε αυτό το στάδιο το συντομότερο δυνατόν. Σας ευχαριστώ. Δημοσιογράφος: Μια ερώτηση ακόμη. Σχετικά με την κατάσταση μεταξύ Σερβίας και Κοσόβου. Πόσο σημαντικό είναι να βρεθεί, σύντομα, μια λύση ανάμεσα σε αυτές τις δύο χώρες από την άποψη ασφάλειας και σταθερότητας για τα Δυτικά Βαλκάνια και ολόκληρη την Ευρωπαϊκή Ένωση; Κυριάκος Μητσοτάκης: Πάντα ενθαρρύνουμε τον διάλογο ανάμεσα στο Βελιγράδι και την Πρίστινα, ο οποίος θα πρέπει να διεξάγεται με καλή πίστη και από τις δύο πλευρές. Αντιλαμβανόμαστε την πολυπλοκότητα του θέματος, αλλά, επίσης, κατανοούμε απολύτως πως εάν δεν επιλυθεί αυτό το θέμα -και για να επιλυθεί νομίζω πως και οι δύο πλευρές θα πρέπει να κάνουν ένα βήμα πίσω- θα είναι δύσκολο να σημειωθεί η απαραίτητη πρόοδος σχετικά με την πλήρη ενσωμάτωση των Δυτικών Βαλκανίων στην ευρωπαϊκή μας οικογένεια. "
2022-12-06,30799,https://www.primeminister.gr/2022/12/06/30799,Δήλωση του Πρωθυπουργού Κυριάκου Μητσοτάκη για την απόφαση του Eurogroup | Ο Πρωθυπουργός της Ελληνικής Δημοκρατίας,"Σήμερα είναι μια μέρα πιο αισιόδοξη, καθώς το Eurogroup αναγνώρισε πανηγυρικά την επιτυχία της ελληνικής οικονομίας αλλά και τις μεγάλες προσπάθειες της ελληνικής κοινωνίας. Χθες, οι Υπουργοί Οικονομικών της Ευρωζώνης αποφάσισαν, με απόλυτη ομοφωνία, να εκταμιευθούν στη χώρα 725 εκατομμύρια ευρώ από τα κέρδη των ευρωπαϊκών τραπεζών που κατέχουν ελληνικά ομόλογα. Και ταυτόχρονα να καταργηθεί σε μόνιμη βάση η αύξηση που προβλεπόταν στο επιτόκιο των δανείων από τον Ευρωπαϊκό Μηχανισμό Σταθερότητας. Το πρώτο θέμα εκκρεμούσε από τις αρχές του 2019. Και σήμερα βρίσκει το πιο θετικό του τέλος. Ενώ το δεύτερο διευκολύνει την Ελλάδα να βηματίσει πιο δυναμικά στο αύριο. Πρόκειται για μία σημαντική στιγμή για την πατρίδα μας. Που πιστοποιεί την πρόοδο του τόπου. Αλλά δικαιώνει επίσης, μία αποτελεσματική πολιτική. Η οποία στηρίζει τον πολίτη, ενώ παράλληλα υπηρετεί την απασχόληση και την ανάπτυξη. Πάνω από όλα, όμως, πρόκειται για μια εξέλιξη που επιβραβεύει τους μεγάλους κόπους και τις ελπίδες κάθε Ελληνίδας και κάθε Έλληνα. Όλες και όλοι εσείς είστε οι πρωταγωνιστές της Ελλάδας που αλλάζει. Σας ευχαριστώ. Μένοντας πάντα στον ίδιο δρόμο της προσπάθειας. Με σιγουριά, συνέχεια και συνέπεια. "
2022-12-02,30772,https://www.primeminister.gr/2022/12/02/30772,Δηλώσεις της Προέδρου της Δημοκρατίας Κατερίνας Σακελλαροπούλου και του Πρωθυπουργού Κυριάκου Μητσοτάκη κατά την έναρξη της συνάντησής τους στο Προεδρικό Μέγαρο | Ο Πρωθυπουργός της Ελληνικής Δημοκρατίας,"Κυριάκος Μητσοτάκης: Καθώς μπαίνουμε πια στον μήνα των γιορτών, ήθελα να σας κάνω μια σύντομη ενημέρωση συνολικά για την πορεία της οικονομίας, όπου έχουμε καλά και λιγότερο καλά νέα. Τα καλά νέα είναι ότι η ελληνική οικονομία εξακολουθεί να αποδίδει πολύ καλύτερα από τις περισσότερες ευρωπαϊκές, με έναν ρυθμό ανάπτυξης ο οποίος θα πλησιάσει το 6% για το 2022. Η χώρα σημειώνει ρεκόρ επενδύσεων, ξένων αλλά και εγχώριων, με μεγάλη έμφαση στην καινοτομία και στην εξωστρέφεια. Η ανεργία εξακολουθεί να αποκλιμακώνεται και η γενικότερη εικόνα, η οποία υπάρχει στο εξωτερικό, είναι ότι η Ελλάδα είναι ένας ασφαλής και ελκυστικός επενδυτικός προορισμός, όχι μόνο βραχυπρόθεσμα, αλλά και μακροπρόθεσμα. Από την άλλη μεριά, εξακολουθούμε να είμαστε δέσμιοι και εξαρτημένοι από τις παγκόσμιες αναταράξεις στην αγορά ενέργειας, με έναν πληθωρισμό ο οποίος βαίνει μεν μειούμενος, αλλά εξακολουθεί να κινείται σε πολύ υψηλά επίπεδα. Αυτό σημαίνει ότι τα πιο αδύναμα και τα πιο ευάλωτα νοικοκυριά, αλλά και οι μικρομεσαίες επιχειρήσεις, δοκιμάζονται από αυτή την εισαγόμενη εισβολή ακρίβειας και αυτό καθιστά την υποχρέωση της πολιτείας για ένα ευρύ πλέγμα στήριξης νοικοκυριών και επιχειρήσεων ακόμα πιο επιβεβλημένη. Κι αυτό ακριβώς κάνουμε. Ενδεικτικά, θέλω να σας αναφέρω ότι μέσα στον επόμενο μήνα θα εκταμιεύσουμε κάτι παραπάνω από 800 εκατομμύρια για να στηρίξουμε τα πιο ευάλωτα νοικοκυριά με το έκτακτο βοήθημα των 250 ευρώ, αλλά και με τα 300 εκατομμύρια, τα οποία θα διαθέσουμε στο επίδομα θέρμανσης. Εκεί τα νέα είναι καλύτερα από ό,τι περιμέναμε, διότι μαζί με το επίδομα θέρμανσης έχουμε και τιμές, οι οποίες ευτυχώς βαίνουν πτωτικές. Θα θυμάστε ότι στην προηγούμενη συνάντησή μας αναρωτιόμασταν για το πού θα είναι το πετρέλαιο θέρμανσης – αν θα είναι στο 1,3, στο 1,4 – τώρα ξέρουμε ότι είναι κάτω από 1,2 ευρώ το λίτρο και ελπίζουμε αυτή η τάση να συνεχιστεί. Ταυτόχρονα όμως βρισκόμαστε αντιμέτωποι και με μία ευρωπαϊκή αύξηση στα επιτόκια. Ενδεχομένως επιβεβλημένη σε επίπεδο Ευρωπαϊκής Κεντρικής Τράπεζας, προκειμένου να συγκρατηθεί ο πληθωρισμός, αυτό όμως αναγνωρίζουμε απόλυτα ότι έχει επιπτώσεις στους δανειολήπτες, με αύξηση στο κόστος δανεισμού. Και θέλω να σας ενημερώσω ότι είμαστε σε μία συζήτηση με τις ελληνικές τράπεζες, οι οποίες πρέπει κι αυτές να αναλάβουν την ευθύνη που τους αναλογεί. Να στηρίξουν συνολικά τα ευάλωτα νοικοκυριά, καθώς θα έχουν μια υψηλή κερδοφορία όπως φαίνεται το 2022, έτσι ώστε να μπορέσουμε να αποτρέψουμε και τη δημιουργία μιας νέας γενιάς κόκκινων δανείων. Μια τέτοια πολιτική θα ήταν προς όφελος και των ιδίων των τραπεζών, πέραν της επιβεβλημένης στήριξης που πρέπει να παρέχουμε σε εκείνα τα νοικοκυριά, τα οποία δοκιμάζονται με την αύξηση της δόσης τους για τα στεγαστικά τους δάνεια.
Και υπάρχουν κι άλλες παρεμβάσεις οι οποίες πρέπει να γίνουν, που αφορούν στις χρεώσεις στις προμήθειες, αλλά και στα επιτόκια των καταθέσεων, τα οποία, κατά την άποψή μου, παραμένουν εξαιρετικά χαμηλά αν αναλογιστεί κανείς το πόσο έχουν αυξηθεί τα επιτόκια χορηγήσεων. Και βέβαια και οι τράπεζες κινητοποιούνται σε μια συνολική επεκτατική πιστωτική πολιτική, προκειμένου να στηρίξουν μια οικονομία η οποία αναπτύσσεται. Αυτή η συζήτηση ελπίζω, μάλλον θα σας έλεγα ότι είμαι σίγουρος, ότι θα έχει τελικά ευτυχή κατάληξη. Δεν θα υπάρχει συμμετοχή του κρατικού προϋπολογισμού και του Έλληνα φορολογούμενου σε μια τέτοια παρέμβαση. Η χρηματοδότηση θα πρέπει να γίνει από τις ίδιες τις τράπεζες και από τα υψηλά κέρδη τα οποία έχουν και είμαι σίγουρος ότι θα καταλήξουμε τελικά σε μια λύση η οποία θα είναι θετική πρώτα και πάνω απ’ όλα για τους δανειολήπτες, αλλά και για τους καταθέτες, αλλά τελικά πιστεύω και για τις ίδιες τις τράπεζες, οι οποίες έχουν στηριχθεί πολύ αυτά τα χρόνια, προκειμένου να μειώσουν σημαντικά την έκθεσή τους στα μη εξυπηρετούμενα δάνεια. Κατερίνα Σακελλαροπούλου: Κύριε Πρόεδρε, η χώρα μετά από τις τρεις αλλεπάλληλες κρίσεις, την οικονομική, την πανδημία και την κρίση που προκάλεσε η εισβολή της Ρωσίας στην Ουκρανία, με το τεράστιο πρόβλημα στην ενέργεια, πραγματικά είναι σε δύσκολη κατάσταση, καλά είναι τα θετικά νέα, αλλά όλοι ξέρουμε και ανησυχούμε για την περίοδο που έρχεται, είναι και χειμώνας, και βεβαίως το μεγάλο βάρος πέφτει στα πιο ευάλωτα μέλη της κοινωνίας. Εκεί πρέπει να δοθεί όλη η προσπάθεια, να στηριχθούν αυτά τα τμήματα της κοινωνίας που κυρίως είναι οι συμπολίτες μας, αλλά, όπως είπατε, και οι μικρομεσαίες επιχειρήσεις έχουν ανάγκη στήριξης. Ο ρόλος που θα κληθούν να παίξουν οι τράπεζες, έστω και πιεζόμενες – αν μου επιτρέπεται να το πω -, είναι σημαντικός και ελπίζω ότι θα το κάνουν, και η βοήθεια που μπορούν να προσφέρουν στα προβλήματα που ανακύπτουν και η στήριξη στην κοινωνία νομίζω ότι τελικά θα είναι σε όφελος και της οικονομίας σε βάθος χρόνου. Φυσικά το ενδιαφέρον όλων είναι το πιο ευάλωτο τμήμα της κοινωνίας μας. "
2022-11-26,30715,https://www.primeminister.gr/2022/11/26/30715,Ενημερωτικό σημείωμα για την επίσκεψη του Πρωθυπουργού Κυριάκου Μητσοτάκη στο Αστυνομικό Τμήμα Καλλιθέας | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης επισκέφθηκε σήμερα το πρωί το Αστυνομικό Τμήμα Καλλιθέας, όπου στεγάζεται ένα από τα 18 Επιχειρησιακά Γραφεία Αντιμετώπισης Ενδοοικογενειακής Βίας που έχουν ενσωματωθεί σε ΑΤ ανά τη χώρα. Συνοδευόμενος από τον Υπουργό Προστασίας του Πολίτη, Τάκη Θεοδωρικάκο, τον Υφυπουργό, Λευτέρη Οικονόμου και τον Αρχηγό της ΕΛ.ΑΣ., Κωνσταντίνο Σκούμα, ο Πρωθυπουργός είχε συζήτηση με την προϊσταμένη του Γραφείου, Υπαστυνόμο Β’ Μελίνα Ροκίδη και τον Τμηματάρχη Ανέστη Σαπουνά. «Είχαμε την ευκαιρία χθες να παρουσιάσουμε το συνολικό μας σχέδιο για την αντιμετώπιση της βίας, ειδικά της ενδοοικογενειακής βίας, με θύματα φυσικά πρωτίστως γυναίκες. Χαίρομαι που έχουμε τόσες άξιες ελληνίδες αστυνομικούς. Έχει πολύ μεγάλη σημασία, προφανώς, όταν έρχεται μια γυναίκα να συναντήσει μια γυναίκα. Νομίζω ότι μπορείτε να μιλήσετε διαφορετικά, είναι πολύ πιο εύκολο να τη βοηθήσετε να σπάσει τη σιωπή, γιατί μιλάμε για περιστατικά πολύ δύσκολα, μιλάμε για γυναίκες οι οποίες βρίσκονται κάτω από μεγάλη ψυχολογική πίεση προφανώς. Και πρέπει να αισθάνονται άνετα και ασφαλείς. Όλα αυτά τα οποία κάνουμε, από το ανθρώπινο δυναμικό μέχρι τον χώρο υποδοχής, σκοπεύουν στο να χτίσουμε εμπιστοσύνη. Γιατί αν υπάρχει εμπιστοσύνη και εμπιστευτούν τα θύματα της κακοποίησης την Ελληνική Αστυνομία, ότι με διακριτικότητα αλλά και απόλυτο επαγγελματισμό θα χειριστεί αυτά τα περιστατικά, τότε θα έχουμε πετύχει κάτι πολύ σημαντικό», σημείωσε ο Πρωθυπουργός. «Τώρα δίνουμε πια τη δυνατότητα στα θύματα να μιλήσουν με ασφάλεια. Αυτή είναι η διαφορά. Ενδοοικογενειακή βία υπήρχε πάντα. Τώρα έχουμε το θάρρος, όλοι μας, και η πολιτεία αλλά κυρίως τα θύματα, να μιλήσουμε, να σηκώσουμε και να κοιτάξουμε τι υπάρχει κάτω από το χαλί», ανέφερε ο Κυριάκος Μητσοτάκης. «Τα γραφεία έχουν αντιμετωπίσει τα 3.000 περιστατικά από τα 10.000 που έχει αντιμετωπίσει ολόκληρη η Αστυνομία. Άρα σίγουρα χρειαζόμαστε υπερδιπλάσιο αριθμό γραφείων, τον οποίο και προετοιμάζουμε και ελπίζουμε και πάλι στη βοήθεια του ιδιωτικού τομέα και ιδιαίτερα στην Παπαστράτος», δήλωσε από την πλευρά του ο Υπουργός Προστασίας του Πολίτη Τάκης Θεοδωρικάκος, προσθέτοντας πως από τις μαρτυρίες των αστυνομικών προκύπτει «πως υπάρχει πολύ μεγαλύτερη εμπιστοσύνη πλέον στην Αστυνομία». «Νομίζω ότι έχει πάρα πολύ μεγάλη σημασία να καλλιεργήσουμε ακόμα περισσότερο αυτήν την εμπιστοσύνη», τόνισε ο Πρωθυπουργός. «Η εμπιστοσύνη πρέπει να είναι συνολικά προς το κράτος και τις δομές του, ειδικά όταν πρόκειται για τον πυρήνα της κρατικής λειτουργίας, που δεν είναι άλλος από την προστασία της ζωής του ανθρώπου. Αυτή είναι η πιο σημαντική αποστολή του κράτους». Κατά τη διάρκεια της συζήτησης, ο Κυριάκος Μητσοτάκης ενημερώθηκε για τη λειτουργία και τις αρμοδιότητες του Τμήματος, όπως τον τρόπο υποδοχής των θυμάτων, τις πρακτικές μεταχείρισής τους και τη συνεργασία με την 24ωρη γραμμή SOS 15900. Στη συζήτηση συμμετείχε επίσης ο Πρόεδρος και Διευθύνων Σύμβουλος της εταιρείας Παπαστράτος, Χρήστος Χαρπαντίδης, ο οποίος έχει δωρίσει όλα τα έπιπλα που συνθέτουν τα 18 Γραφεία Αντιμετώπισης Ενδοοικογενειακής Βίας στη χώρα. Συνολικά έχουν ιδρυθεί και λειτουργούν 73 Επιτελικά Τμήματα και 18 Επιχειρησιακά Γραφεία Αντιμετώπισης Ενδοοικογενειακής Βίας στην επικράτεια, στα οποία υπηρετούν 403 στελέχη. Η στελέχωση των επιτελικών και των επιχειρησιακών δομών, γίνεται κατά προτίμηση και όπου αυτό είναι εφικτό, με προσωπικό που κατέχει πτυχία νομικών, κοινωνικών ή ανθρωπιστικών σπουδών. Έχει παράλληλα υλοποιηθεί πλήθος εκπαιδευτικών προγραμμάτων από το Αρχηγείο της Ελληνικής Αστυνομίας, σε συνεργασία και με συναρμόδιους φορείς, για την άρτια κατάρτιση τόσο των υπηρετούντων στα επιτελικά και επιχειρησιακά Γραφεία Αντιμετώπισης Ενδοοικογενειακής Βίας όσο και των άλλων αστυνομικών που εμπλέκονται με οποιονδήποτε τρόπο στη διαχείριση υποθέσεων ενδοοικογενειακής βίας. Πριν από λίγες ημέρες θεσπίστηκε επίσης η πιλοτική λειτουργία προγράμματος αξιοποίησης της ψηφιακής εφαρμογής Panic Button. Η εφαρμογή δίνει τη δυνατότητα σε γυναίκες που αντιμετωπίζουν άμεσο κίνδυνο να ειδοποιήσουν την Ελληνική Αστυνομία μέσω του αθόρυβου πατήματος ενός κουμπιού στο κινητό τηλέφωνό τους σε περίπτωση περιστατικών ενδοοικογενειακής βίας, στέλνοντας αυτόματα στοιχεία τοποθεσίας για τον εντοπισμό τους. "
2022-11-24,30695,https://www.primeminister.gr/2022/11/24/30695,Συνάντηση του Πρωθυπουργού Κυριάκου Μητσοτάκη με τον Αντιπρόεδρο της Ευρωπαϊκής Επιτροπής Μαργαρίτη Σχοινά | Ο Πρωθυπουργός της Ελληνικής Δημοκρατίας,"O Πρωθυπουργός Κυριάκος Μητσοτάκης είχε συνάντηση, στο Μέγαρο Μαξίμου, με τον Αντιπρόεδρο της Ευρωπαϊκής Επιτροπής, Μαργαρίτη Σχοινά. «Είμαστε στην πρώτη γραμμή των εκταμιεύσεων έχοντας υποβάλλει ένα συνεκτικό σχέδιο τα οφέλη του οποίου αφορούν ολόκληρη την ελληνική κοινωνία», ανέφερε ο Κυριάκος Μητσοτάκης σχετικά με το Εθνικό Σχέδιο Ανάκαμψης και Ανθεκτικότητας εστιάζοντας παράλληλα στο εξαιρετικό επίπεδο συνεργασίας κατά την τελευταία τριετία με τον Αντιπρόεδρο της Ευρωπαϊκής Επιτροπής, Μαργαρίτη Σχοινά. «Νομίζω ότι πετύχαμε πολλά αυτά τα τρία χρόνια σε εξαιρετικά αντίξοες συνθήκες», τόνισε ο κ. Μητσοτάκης στην έναρξη της συνάντησης. Κουβέντες «του αέρα» περί επαναδιαπραγμάτευσης του Ταμείου με ένα νόμο και με ένα άρθρο καλό είναι να μην ακούγονται «Θέλω να ξεκαθαρίσω ότι ο τρόπος αναθεώρησης του Ταμείου Ανάκαμψης είναι καθορισμένος από την ιδρυτική πράξη του ίδιου του ταμείου. Κουβέντες του αέρα περί επαναδιαπραγμάτευσης του Ταμείου με ένα νόμο και με ένα άρθρο καλό είναι να μην ακούγονται διότι ακόμα μια φορά παραπλανούν την ελληνική κοινή γνώμη και δημιουργούν προσδοκίες οι οποίες είναι παντελώς ανυπόστατες», πρόσθεσε ο Πρωθυπουργός «Είμαστε, όντως, στο «Champions League» του Ταμείου Ανάκαμψης. Πιστεύω ότι θα έχουμε καλά νέα αύριο από τις Βρυξέλλες σε αυτό το θέμα. Ένα άλλο εξίσου σημαντικό θέμα είναι η έγκριση νωριτερα, αυτή την εβδομάδα, του εθνικού σχεδίου, του ελληνικού σχεδίου για τη νέα ΚΑΠ ύψους 13,6 δισεκατομμυρίων ευρώ», τόνισε από την πλευρά του ο κ. Σχοινάς προσθέτοντας καταληκτικά πως «το συμπέρασμα είναι ότι σε όλα αυτά η Ελλάδα είναι στην καρδιά των ευρωπαϊκών υποθέσεων και η Ευρώπη μέσα σε όλα αυτά πρωταγωνιστεί. Νομίζω ότι αυτό είναι το ασφαλέστερο δίδαγμα της τριετίας» Ο διάλογος του Πρωθυπουργού Κυριάκου Μητσοτάκη και του Αντιπροέδρου της Ευρωπαϊκής Επιτροπής, Μαργαρίτη Σχοινά: Κ. Μητσοτάκης: Καλώς ήρθατε κ. Αντιπρόεδρε, ακόμα μια φορά και χαίρομαι διότι συμπληρώνονται τρία χρόνια από την ανάληψη των καθηκόντων σας ως Αντιπροέδρου της Επιτροπής. Είναι μία ευκαιρία να κάνουμε έναν απολογισμό. Θέλω ακόμα μια φορά να σας ευχαριστήσω για το εξαιρετικό επίπεδο συνεργασίας. Νομίζω ότι πετύχαμε πολλά αυτά τα τρία χρόνια σε εξαιρετικά αντίξοες συνθήκες. Αν έπρεπε να συγκρατήσω μία στιγμή που η Ευρώπη πραγματικά στάθηκε και ξεπέρασε τις προσδοκίες -όχι απλά στάθηκε στο ύψος των περιστάσεων αλλά ξεπέρασε τις προσδοκίες που είχαμε για την ευρωπαϊκή αντίδραση- θα στεκόμουν στο Ταμείο Ανάκαμψης και Ανθεκτικότητας. Από το οποίο η Ελλάδα, εξάλλου, είναι πολύ ωφελημένη. Χαίρομαι ιδιαίτερα που εξακολουθούμε να είμαστε στην πρώτη γραμμή των εκταμιεύσεων έχοντας υποβάλλει ένα συνεκτικό σχέδιο τα οφέλη του οποίου αφορούν ολόκληρη την ελληνική κοινωνία. Πιστεύω ότι σε αυτό το πολύ καλό επίπεδο συνεργασίας θα συνεχίσουμε, αντιμετωπίζοντας φυσικά και όλες τις υπόλοιπες προκλήσεις, πολλές εκ των οποίων αφορούν και το δικό σας χαρτοφυλάκιο και τα ζητήματα της μετανάστευσης, των γεωπολιτικών προκλήσεων, του Ευρωπαϊκού Τρόπου Ζωής, της ασφάλειας την οποία πρέπει να παρέχουμε στους Ευρωπαίους πολίτες. Όλα αυτά είναι πράγματα τα οποία έχουμε συζητήσει πολύ εκτενώς και στα οποία περιμένουμε την Ευρώπη να είναι ακόμα πιο δραστήρια. Μ. Σχοινάς: Ευχαριστώ πολύ κύριε Πρόεδρε για την υποδοχή. Όντως αυτά τα τρία χρόνια της Επιτροπής von der Leyen ήταν χρόνια εξωπραγματικά. Το είδος των απειλών που αντιμετωπίσαμε ήταν χωρίς προηγούμενο και κάποια στιγμή θα έρθει η ώρα να πούμε και δημόσια κάποιες από τις συζητήσεις- αποφάσεις που πήραμε σε αυτή την τριετία, στις οποίες είχατε άμεση εμπλοκή κάτω από δραματικές συνθήκες. Θυμάμαι την κρίση στον Έβρο, τη φωτιά στη Μόρια, αλλά όλες αυτές οι κρίσεις και η διαχείριση της πανδημίας και το Ταμείο Ανάκαμψης μας έκαναν πιο ανθεκτικούς, πολύ πιο δυνατούς, πολύ πιο αποτελεσματικούς. Έρχομαι σήμερα να σας ενημερώσω για τέσσερα εργοτάξια ευρωπαϊκά που αφορούν άμεσα και την Ελλάδα, το βασικό εκ των οποίων είναι η έγκριση ante portas της 2ης δόσης για το Ταμείο Ανάκαμψης του ελληνικού σχεδίου. Είμαστε, όντως, στο «Champions League» του Ταμείου Ανάκαμψης. Πιστεύω ότι θα έχουμε καλά νέα αύριο από τις Βρυξέλλες σε αυτό το θέμα. Ένα άλλο εξίσου σημαντικό θέμα είναι η έγκριση νωριτερα, αυτή την εβδομάδα, του εθνικού σχεδίου, του ελληνικού σχεδίου για τη νέα ΚΑΠ ύψους 13,6 δισεκατομμυρίων ευρώ. Αυτό είναι μια νέα επανάσταση για τους αγρότες στην Ελλάδα. Θα χρειαστούν βέβαια κάποιες προσαρμογές μιας και η νέα ΚΑΠ έχει σαφέστατα περιβαλλοντικό πρόσημο αλλά πιστεύω ότι θα τα καταφέρουμε. Το τρίτο είναι ότι παράλληλα με τη δική μας συνάντηση συζητάνε οι Υπουργοί Ενέργειας για πρώτη φορά το πλαφόν στο φυσικό αέριο με πρόταση στο τραπέζι, κάτι για το οποίο δουλέψατε κι εσείς προσωπικά, αλλά την Τρίτη καταφέραμε επιτέλους να αφήσουμε μια πρόταση στο τραπέζι. Εδώ είμαι αισιόδοξος ότι για τον επόμενο χειμώνα θα έχουμε στα χέρια μας αυτό το εργαλείο. Και, τέλος, το μεταναστευτικό που συνεχίζει να μας απασχολεί. Θα συναντήσω τον Υπουργό λίγο αργότερα για να κάνουμε μια ανασκόπηση. Έχουμε αύριο μια έκτακτη σύνοδο των Υπουργών Μετανάστευσης στις Βρυξέλλες. Το συμπέρασμα είναι ότι σε όλα αυτά η Ελλάδα είναι στην καρδιά των ευρωπαϊκών υποθέσεων και η Ευρώπη μέσα σε όλα αυτά πρωταγωνιστεί. Νομίζω ότι αυτό είναι το ασφαλέστερο δίδαγμα της τριετίας. Κ. Μητσοτάκης: Ναι, να πω μια κουβέντα μόνο για τα ζητήματα του Ταμείου Ανάκαμψης. Έχουμε κάνει μια πάρα πολύ σοβαρή και εμπεριστατωμένη δουλειά ώστε να έχουμε καταθέσει ένα σχέδιο το οποίο να είναι συγκροτημένο. Τα οφέλη του οποίου να τα καρπώνεται ολόκληρη η ελληνική κοινωνία. Θέλω να ξεκαθαρίσω ότι ο τρόπος αναθεώρησης του Ταμείου Ανάκαμψης είναι καθορισμένος από την ιδρυτική πράξη του ίδιου του ταμείου. Κατά συνέπεια, κουβέντες του αέρα περί επαναδιαπραγμάτευσης του Ταμείου με ένα νόμο και με ένα άρθρο καλό είναι να μην ακούγονται διότι ακόμα μια φορά παραπλανούν την ελληνική κοινή γνώμη και δημιουργούν προσδοκίες οι οποίες είναι παντελώς ανυπόστατες. "
2022-11-21,30661,https://www.primeminister.gr/2022/11/21/30661,Μήνυμα του Πρωθυπουργού Κυριάκου Μητσοτάκη για την Ημέρα των Ένοπλων Δυνάμεων | Ο Πρωθυπουργός της Ελληνικής Δημοκρατίας,"Σε μία εποχή διεθνούς αστάθειας, πολέμου στην καρδιά της Ευρώπης αλλά και ανοιχτών απειλών στα σύνορά μας, η Ημέρα των Ενόπλων Δυνάμεων γίνεται Ημέρα ολόκληρης της Ελλάδας και όλων των Ελλήνων. Ευκαιρία εθνικής συσπείρωσης και αυτοπεποίθησης, αλλά και απόδοσης τιμής στους διαχρονικούς φρουρούς της ανεξαρτησίας και της προόδου της χώρας. Η πατρίδα μας υποδέχεται, φέτος, τη γιορτή των ενστόλων της ισχυρότερη παρά ποτέ. Με αναβαθμισμένη την αμυντική της ασπίδα, απλωμένο παντού το διπλωματικό δίκτυο των συμμαχιών της. Και την οικονομία της σε ανάπτυξη, να στηρίζει το εισόδημα των πολιτών απέναντι στην εισαγόμενη ακρίβεια, σε μία ακόμη κρίση από την οποία θα βγούμε νικητές. Τιμούμε, σήμερα, εκείνες και εκείνους που τιμούν το εθνόσημο σε στεριά, θάλασσα και αέρα, μέρα και νύχτα. Απαντώντας με ετοιμότητα στην προκλητικότητα και με επιφυλακή σε κάθε επιβουλή. Γυρίζουμε την πλάτη στους λίγους που αμφισβητούν την αμυντική θωράκιση της πατρίδας. Και βαδίζουμε σταθερά στον δρόμο που δείχνει η Υπέρμαχος Στρατηγός αλλά και η παράδοσή μας. Η 21η Νοεμβρίου είναι ημέρα δημόσιας ευγνωμοσύνης στους ήρωες που θυσιάστηκαν για την ελευθερία του τόπου μας. Και, ταυτόχρονα, σημείο συνάντησης της εθνικής ενότητας και της εθνικής αποφασιστικότητας. Εύχομαι υγεία και δύναμη στις γυναίκες και στους άνδρες που υπηρετούν την Ελλάδα σε όλα τα μέτωπα, με αφοσίωση, θάρρος και αυταπάρνηση. Ο λαός μας είναι υπερήφανος γι’ αυτούς. Χρόνια πολλά! "
2022-11-17,30637,https://www.primeminister.gr/2022/11/17/30637,Μήνυμα του Πρωθυπουργού Κυριάκου Μητσοτάκη για την επέτειο του Πολυτεχνείου | Ο Πρωθυπουργός της Ελληνικής Δημοκρατίας,"Σχεδόν μισόν αιώνα από την πιο δυνατή πράξη αντίστασης κατά της δικτατορίας, η μνήμη τροφοδοτεί την τιμή. Γιατί η εξέγερση του Πολυτεχνείου δεν είναι μουσειακό έκθεμα, ούτε αντικείμενο σφετερισμού. Συναιρώντας τη συλλογική στράτευση για τη Δημοκρατία με τα στοιχήματα του μέλλοντός της, δεν εξαντλείται στην ανατροπή της τυραννίας. Αντίθετα, το αίτημα για «Ψωμί-Παιδεία-Ελευθερία» ταξιδεύει στην Ιστορία. Με το σύνθημα «Όλοι Ενωμένοι» να εμπνέει και τη σημερινή συγκυρία. Όσα διεκδίκησαν το 1973 λαός και φοιτητές γίνονται τώρα βήματα προόδου. Σε μια πατρίδα δημοκρατική, θωρακισμένη και δυναμική. Που ξέρει να υπερβαίνει κρίσεις. Και με πολίτες που νιώθουν την Πολιτεία στο πλευρό τους. Να μειώνει φόρους και να ενισχύει το εισόδημά τους, υψώνοντας αναχώματα στη διεθνή ακρίβεια. Αλλά και να κρατά σταθερά το τιμόνι της ανάπτυξης, δημιουργώντας νέες δουλειές. Ώστε μερίδιο στον εθνικό πλούτο να έχουν όλοι οι Έλληνες, ιδίως οι πιο ευάλωτοι. Πριν από 49 χρόνια η καλύτερη Παιδεία υπήρξε αιχμή του αντιδικτατορικού αγώνα. Σήμερα τα πανεπιστήμια και τα σχολεία μας υποδέχονται την ιστορική επέτειο με σύγχρονα προγράμματα σπουδών. Με ψηφιακά μαθήματα, διεθνείς συνεργασίες και εξωστρέφεια, που συνδέουν τις σπουδές με την επαγγελματική αποκατάσταση. Ενώ, πιο ώριμοι από ποτέ οι φοιτητές, αρνούνται την τυφλή βία και την παρανομία, επαναφέροντας τις ακαδημαϊκές ελευθερίες στους χώρους τους. Το Πολυτεχνείο ήταν μια κορυφαία στιγμή εθνικής ανάτασης. Πολύ μεγάλη για να χωρέσει στις μικρές κομματικές σκοπιμότητες που ακολούθησαν. Γιατί εκείνες οι 3 πυκνές σε νόημα ημέρες, σάρωσαν σαν κύμα τις παλιές διχόνοιες. Θεμελιώνοντας τη νέα ενότητα πάνω στην οποία οικοδομήθηκε η πληρέστερη δημοκρατία που έχει γνωρίσει η πατρίδα μας. Σαράντα εννέα χρόνια μετά, λοιπόν, κοινό μας χρέος είναι η προστασία και η εμβάθυνσή της. Θυμόμαστε, τιμούμε, προχωρούμε! "
2022-11-03,30558,https://www.primeminister.gr/2022/11/03/30558,"Δηλώσεις του Πρωθυπουργού Κυριάκου Μητσοτάκη, μετά την ολοκλήρωση των εργασιών της Συνόδου Κορυφής της Διαδικασίας του Βερολίνου για τα Δυτικά Βαλκάνια | Ο Πρωθυπουργός της Ελληνικής Δημοκρατίας","Δημοσιογράφος: Κύριε Πρόεδρε, καλησπέρα. Με την ολοκλήρωση των εργασιών της Συνόδου θα ήθελα να σας ρωτήσω ποια ήταν η ατζέντα που προτάξατε στις εργασίες. Επίσης, ποια είναι τα αποτελέσματα που έχουν παραχθεί και ποιος ο ρόλος της χώρας μας όσον αφορά τη σταθερότητα και την ενεργειακή ασφάλεια των Βαλκανίων σε μια κρίσιμη γεωπολιτική περίοδο και λόγω των εξελίξεων στην Ουκρανία. Κυριάκος Μητσοτάκης: Ευχαριστώ. Να εκφράσω την ικανοποίησή μου για την αναβίωση της Διαδικασίας του Βερολίνου και για την ενεργή συμμετοχή της Ελλάδας σε αυτή. Όπως γνωρίζετε, η Ελλάδα φιλοδοξεί πάντα να παίζει πρωταγωνιστικό ρόλο στην ευρύτερη γειτονιά μας. Και ειδικά σε μια εποχή όπου τα ζητήματα της ενεργειακής ασφάλειας αναδεικνύονται σε πρώτη προτεραιότητα για όλα τα ευρωπαϊκά κράτη. O ρόλος μας σε αυτόν τον τομέα είναι ιδιαίτερα ενισχυμένος. Είχαμε την ευκαιρία, σήμερα, να συζητήσουμε με τις έξι χώρες των Δυτικών Βαλκανίων -αλλά και με τις υπόλοιπες χώρες των Βαλκανίων- πώς η Ελλάδα μπορεί να βοηθήσει στην ενεργειακή τους απεξάρτηση από το ρωσικό φυσικό αέριο. Όπως γνωρίζετε, δρομολογούνται πολλές σημαντικές επενδύσεις υποδομών στην πατρίδα μας, έτσι ώστε αυτή να καταστεί κόμβος εισαγωγής υγροποιημένου φυσικού αερίου. Υγροποιημένο φυσικό αέριο το οποίο δεν θα καλύψει μόνο τις ανάγκες της πατρίδας μας, αλλά θα διοχετευθεί και προς τα βόρεια, ώστε να καλύψει ανάγκες των Δυτικών Βαλκανίων, της Βουλγαρίας, ενδεχομένως της Ρουμανίας, γιατί όχι και της Κεντρικής Ευρώπης. Ταυτόχρονα, η χώρα μας έχει πρωταγωνιστικό ρόλο στην ενεργειακή μετάβαση -ειδικά στις Ανανεώσιμες Πηγές Ενέργειας- και πιστεύω ότι θα είναι πολύ ενεργή σε τέτοιου είδους επενδύσεις, οι οποίες θα γίνουν στις χώρες των Δυτικών Βαλκανίων, προκειμένου και αυτές να κάνουν πράξη την πράσινη μετάβαση. Θέλω να τονίσω και πάλι ότι ο ηγετικός ρόλος της Ελλάδας, ως μια δύναμη σταθερότητας αλλά και συνεργασίας στην περιοχή μας, αναγνωρίζεται πια από όλους τους εταίρους και αυτό προφανώς ενισχύει συνολικά το γεωπολιτικό αποτύπωμα της πατρίδας μας. Δημοσιογράφος: Κύριε Πρόεδρε, επιτρέψτε μου να σάς πάω λίγο στα εσωτερικά με αφορμή και τις συζητήσεις που κάνατε εδώ. Ξεκίνησε η εφαρμογή του μέτρου για το «καλάθι του νοικοκυριού». Πώς βλέπετε να πηγαίνει αυτό και αν η χώρα -μιας και μπαίνουμε σιγά-σιγά προς τον χειμώνα- έχει τις δυνατότητες οικονομικά να στηρίξει και τα νοικοκυριά και σε αυτό το επίπεδο και στην ενέργεια. Κυριάκος Μητσοτάκης: Η παγκόσμια οικονομία αντιμετωπίζει τη μεγαλύτερη έξαρση πληθωρισμού τα τελευταία 50 χρόνια. Αυτό είναι το πρόβλημα το οποίο καλούμαστε να αντιμετωπίσουμε και απέναντι σε αυτό δρομολογούμε μια σειρά από δράσεις ώστε να στηρίξουμε το διαθέσιμο εισόδημα των ελληνικών νοικοκυριών. Το «καλάθι του νοικοκυριού» είναι ένα μόνο εργαλείο το οποίο έχουμε στη διάθεσή μας προκειμένου να μπορέσουμε να συγκρατήσουμε στο μέτρο, που αυτό μπορεί να γίνει -και πιστεύω ότι θα γίνει- τις τιμές. Ένα καλάθι 50 βασικών προϊόντων, τα οποία είναι απολύτως απαραίτητα ειδικά για τα ευάλωτα νοικοκυριά. Θεωρώ ότι η πρώτη ανταπόκριση στο μέτρο ήταν θετική και εκτιμώ ότι θα συνεισφέρει και αυτό -στο βαθμό που αυτό είναι εφικτό- στη σχετική συγκράτηση της αύξησης των τιμών. Από εκεί και πέρα, η Ελληνική Κυβέρνηση έχει πει, με απόλυτη σαφήνεια, ότι στα πλαίσια των δημοσιονομικών δυνατοτήτων θα στηρίξει τα νοικοκυριά -ειδικά τα ευάλωτα νοικοκυριά και τις επιχειρήσεις- απέναντι σε αυτή την παγκόσμια έξαρση της ακρίβειας. Το «καλάθι του νοικοκυριού» δεν είναι το μόνο μέτρο το οποίο έχουμε εφαρμόσει. Θέλω να θυμίσω ότι έχουμε δαπανήσει παραπάνω από 7 δισ. ευρώ, ήδη, αυτό τον χρόνο προκειμένου να συγκρατήσουμε -και το έχουμε πετύχει αυτό- τις τιμές του ηλεκτρικού ρεύματος. Αντίστοιχες παρεμβάσεις γίνονται στο φυσικό αέριο, έχουν γίνει στα καύσιμα. Και, βέβαια, με την μείωση της φορολογίας, η οποία αποτελεί κεντρική πολιτική επιλογή αυτά τα τρία χρόνια που μάς έχει εμπιστευτεί ο ελληνικός λαός, στηρίζουμε συνολικά το διαθέσιμο εισόδημα όλων των ελληνικών νοικοκυριών. Προσθέστε σε αυτό και το έκτακτο βοήθημα, το οποίο θα δοθεί σε παραπάνω από 1 εκατομμύριο συμπολίτες μας κοντά στα Χριστούγεννα, 250 ευρώ. Και φυσικά, τις αυξήσεις στις συντάξεις οι οποίες -καθώς φαίνεται- θα ξεπεράσουν το 7,5% και θα αρχίσουν να δίνονται από 1η Ιανουαρίου του 2023. Από εκεί και πέρα, υπάρχουν πάντα εύκολες κριτικές και ανέξοδες υποσχέσεις όταν μιλάμε για την ακρίβεια. Αλλά δεν νομίζω ότι υπάρχουν πολλοί συμπολίτες μας οι οποίοι πιστεύουν ότι μπορούν κάποιοι με ένα νόμο και με ένα άρθρο να καταργήσουν το φαινόμενο του παγκόσμιου πληθωρισμού. Δημοσιογράφος: Πρόεδρε, αν μου επιτρέπετε εγώ θέλω να σάς πάω στα ελληνοτουρκικά και παρά τις αλλεπάλληλες καταδίκες και από την Ευρωπαϊκή Ένωση και από χώρες της Ευρώπης και από τις Ηνωμένες Πολιτείες, η Τουρκία εξακολουθεί να προκαλεί. Προ ολίγων ωρών, ο κ. Erdoğan είπε πως εντός εμβέλειας του Tayfun είναι και η Αθήνα. Στην Άγκυρα σήμερα βρίσκεται ο κ. Stoltenberg για επαφές με την τουρκική ηγεσία. Θέλω να σας ρωτήσω, πώς αντιδρά η Αθήνα σε όλα αυτά και αν είχατε την ευκαιρία να το συζητήσετε το θέμα αυτό και με τον κ. Scholz, σήμερα, στο περιθώριο της Συνόδου. Κυριάκος Μητσοτάκης: Aν απαντούσα στις δηλώσεις των Τούρκων αξιωματούχων κάθε φορά που προκαλούν την Ελλάδα στα λόγια, νομίζω ότι δεν θα έκανα άλλη δουλειά.
Έχω πει πολλές φορές ότι δεν πρόκειται να μπούμε σε έναν ανέξοδο ανταγωνισμό δηλώσεων. Οι θέσεις της Ελλάδος είναι πάρα πολύ ξεκάθαρες. Έχουν διατυπωθεί πολλές φορές και δεν έχω να προσθέσω τίποτα περισσότερο σε αυτό.
Προτιμώ να συζητώ για τα ζητήματα τα οποία αφορούν περισσότερο την ελληνική οικονομία, για τον γεωστρατηγικό ρόλο της πατρίδος μας.
Να σας πω και κάτι ακόμα: Αν και η Ελλάδα είχε παραπάνω από 85% πληθωρισμό, ίσως θα ήθελα κι εγώ να αλλάζω συνέχεια τη συζήτηση και να την κατευθύνω σε άλλους τομείς και σε άλλη θεματολογία.
Ευχαριστώ πολύ. "
2022-11-01,30538,https://www.primeminister.gr/2022/11/01/30538,"Δηλώσεις και απαντήσεις σε ερωτήσεις δημοσιογράφων του Πρωθυπουργού Κυριάκου Μητσοτάκη μετά τη συνάντησή του με την Πρωθυπουργό της Εσθονίας Kaja Kallas, στο Ταλλίν | Ο Πρωθυπουργός της Ελληνικής Δημοκρατίας","Κυριάκος Μητσοτάκης: Kaja, σε ευχαριστώ πολύ για τη θερμή υποδοχή. Είναι μεγάλη μου χαρά που επισκέπτομαι την Εσθονία και το Ταλλίν. Είναι ένα ταξίδι που σχεδιάζαμε να κάνουμε εδώ και αρκετό καιρό. Και πιστεύω πως ήταν σκόπιμο το ταξίδι αυτό να γίνει φέτος καθώς, όπως επισήμανες, γιορτάζουμε 100 χρόνια διπλωματικών σχέσεων. Η προοπτική να αναπτύξουμε περαιτέρω και να δώσουμε νέα ώθηση στις ήδη πολύ καλές διμερείς σχέσεις μας είναι εξαιρετική. Σωστά σημείωσες πως έχουμε πολλά κοινά σημεία. Οι χώρες μας βρίσκονται στα εξωτερικά σύνορα της Ένωσής μας. Είμαστε ναυτικά κράτη. Και οι δύο αντιμετωπίζουμε προκλήσεις από τους γείτονές μας στα ανατολικά, που είναι και μεγαλύτερες χώρες. Και βέβαια μοιραζόμαστε τις ίδιες αξίες, τις ίδιες πεποιθήσεις για μία διεθνή τάξη που βασίζεται σε κανόνες. Όπως επισήμανες, είναι πολλά που μπορούμε να κάνουμε στο πλαίσιο της συνεργασίας μας, σε τομείς όπως ο ψηφιακός μετασχηματισμός. Θα πρέπει να σου πω ότι το Εσθονικό μοντέλο αποτέλεσε πηγή έμπνευσης όταν σχεδιάζαμε το δικό μας Υπουργείο Ψηφιακής Διακυβέρνησης. Καταφέραμε με μεγάλη επιτυχία να αλλάξουμε τον τρόπο με τον οποίο οι Έλληνες πολίτες αλλά και οι επιχειρήσεις συναλλάσσονται με το κράτος. Τον τελευταίο χρόνο, έχουν πραγματοποιηθεί πάνω από ένα δισεκατομμύριο συναλλαγές, ενώ έχει καταγραφεί σημαντική πρόοδος σε μία σειρά από ψηφιακές εφαρμογές, όπως για παράδειγμα το σύστημα ηλεκτρονικής συνταγογράφησης και άλλες εφαρμογές γύρω από τη φροντίδα της υγείας. Η χώρα σας είναι πρωτοπόρος στην ηλεκτρονική διακυβέρνηση και προσβλέπουμε στην εμβάθυνση της συνεργασίας μας προς όφελος των δύο χωρών μας και φυσικά να εστιάσουμε σε τομείς συνεργασίας στο πεδίο της υψηλής τεχνολογίας. Στην Ελλάδα έχουμε ένα οικοσύστημα υψηλής τεχνολογίας που ακμάζει και γνωρίζω πως εδώ στην Εσθονία έχετε κάνει εξαιρετική δουλειά. Και θα ήθελα να στείλω και ένα μήνυμα, από εδώ στο Ταλλίν: εάν οι επιχειρήσεις σας επιθυμούν να επεκτείνουν τις δραστηριότητές τους στην νοτιοανατολική Ευρώπη, η Ελλάδα είναι πραγματικά το μέρος όπου θα πρέπει κανείς να βρίσκεται και να δραστηριοποιείται επιχειρηματικά. Χθες, ο «Economist» δημοσίευσε μια έρευνα που κατατάσσει την Ελλάδα στην κορυφή των χωρών που βελτίωσαν το επιχειρηματικό τους περιβάλλον. Μέσα σε τρία χρόνια ανεβήκαμε 16 θέσεις. Αυτό μας χαροποιεί πραγματικά, και ενισχύει τα επιχειρήματά μας, οταν προβάλουμε την Ελλάδα ως μια χώρα που έχει αφήσει πίσω της τα χρόνια της κρίσης. Βέβαια, μακάρι να μπορούσαμε να συζητάμε μόνο ζητήματα όπως ο ψηφιακός μετασχηματισμός. Αλλά στην ήπειρό μας είναι σε εξέλιξη ένας πόλεμος και σε αυτό το ζήτημα αφιερώνουμε μεγάλο μέρος των συζητήσεών μας. Ελλάδα και Εσθονία είναι ενωμένες ενάντια στην κατάφωρη πράξη επιθετικότητας από τη Ρωσία, από κοινού με τους υπόλοιπους εταίρους μας στην ΕΕ και τους συμμάχους μας στο ΝΑΤΟ. Είμαστε ιδιαίτερα προσηλωμένοι σε μια διεθνή τάξη που βασίζεται σε κανόνες. Θεωρούμε αδιανόητο ότι κάποιος στην ήπειρό μας θα ήθελε να αλλάξει τα σύνορά μας με τη βία. Συνεπώς, έχουμε δεσμευτεί να συνεχίσουμε να παρέχουμε στην Ουκρανία όλη την απαραίτητη υποστήριξη, και αυτό περιλαμβάνει επίσης στρατιωτική υποστήριξη προκειμένου οι γενναίοι Ουκρανοί να υπερασπιστούν τη χώρα τους όσο το δυνατόν πιο αποτελεσματικά. Και επιτρέψτε μου επίσης να συμφωνήσω με όσα είπε η Πρωθυπουργός, καταδικάζοντας τις επιθέσεις που εξαπολύθηκαν αδιακρίτως, μόλις χθες, κατά των Ουκρανικών υποδομών, προκαλώντας όχι μόνο το θάνατο αθώων πολιτών, αλλά και την καταστροφή υποδομών που είναι απολύτως ζωτικής σημασίας προκειμένου η Ουκρανία να διασφαλίσει την παροχή ηλεκτρικής ενέργειας και να έχει θέρμανση κατά τη διάρκεια του χειμώνα. Θα ήθελα επίσης να εστιάσω στο ότι θα πρέπει να διασφαλίσουμε ότι θα ενώσουμε τις δυνάμεις μας προκειμένου να πείσουμε τις χώρες που δεν εφαρμόζουν κυρώσεις κατά της Ρωσίας πως αυτή δεν είναι η σωστή προσέγγιση, ειδικά όταν πρόκειται για μέλη του ΝΑΤΟ. Οι κυρώσεις έχουν αντίκτυπο και θα είναι πολύ πιο αποτελεσματικές να κλείσουμε τα «παραθυράκια» που επιτρέπουν στη Ρωσία να τις παρακάμψει. Είχα την ευκαιρία να ενημερώσω την Kaja για την κατάσταση στην Ανατολική Μεσόγειο και για τις συνεχείς εντάσεις που προκαλεί η Τουρκία στο Αιγαίο, μέσω ενεργειών και ρητορικής που δυστυχώς έχουν υπονομεύσει την περιφερειακή σταθερότητα και ασφάλεια ολόκληρης της περιοχής. Θα ήθελα να ευχαριστήσω την Εσθονία γιατί πάντα υποστήριζε τις θέσεις μας σε επίπεδο Ευρωπαϊκού Συμβουλίου. Θα συνεχίσω να επαναλαμβάνω ότι υπάρχει μόνο ένας τρόπος επίλυσης των διαφορών, υπάρχει μόνο ένα πλαίσιο που μπορούμε να χρησιμοποιήσουμε, και αυτό είναι το Διεθνές Δίκαιο, και στην περίπτωσή μας, η Σύμβαση των Ηνωμένων Εθνών για το Δίκαιο της Θάλασσας. Διότι η διαφορά μας με την Τουρκία σχετίζεται με την οριοθέτηση θαλάσσιων ζωνών. Έχουμε αποδείξει στην Ελλάδα ότι μπορούμε να επιλύουμε τετοιου ειδους ζητήματα. Υπογράψαμε μια συμφωνία οριοθέτησης θαλάσσιων ζωνών με την Αίγυπτο. Δύο χώρες που βρίσκονται ουσιαστικά σε πόλεμο στην περιοχή, το Ισραήλ και ο Λίβανος, κατάφεραν να υπογράψουν μια συμφωνία οριοθέτησης. Συνεπώς, δεν υπάρχει λόγος να μην μπορούμε να κάνουμε το ίδιο με την Τουρκία. Αλλά για να συμβεί αυτό, προκλήσεις, αχρείαστες προκλήσεις, προσβλητική ρητορική κατά της Ελλάδας, ανοιχτή αμφισβήτηση της κυριαρχίας των νησιών μας, όλα αυτά είναι απολύτως απαράδεκτες ενέργειες που πρέπει να σταματήσουν αμέσως. Έχουμε επίσης κοινό συμφέρον όσον αφορά τη συνεργασία στον τομέα της μετανάστευσης, επειδή βρισκόμαστε στα εξωτερικά σύνορα της Ευρωπαϊκής Ένωσης. Και πιστεύω ότι πρέπει πάντα να καταδικάζουμε τα κράτη που εργαλειοποιούν ανοιχτά τους μετανάστες για να αποκτήσουν γεωπολιτική επιρροή. Και φυσικά, τελευταίο αλλά εξίσου σημαντικό, συνεργαζόμαστε πολύ στενά με την Εσθονία όσον αφορά την αντιμετώπιση ζητημάτων όπως το κόστος ζωής, και ειδικότερα το υψηλό κόστος της ενέργειας. Όλες οι κυβερνήσεις μας παλεύουν με αυτό το πρόβλημα και κατανοούμε το βάρος που επωμίζονται οι πολίτες μας. Δεν υπάρχουν ποτέ εύκολες λύσεις σε αυτά τα πολύπλοκα προβλήματα. Και πιστευώ ότι σε όλες τις χώρες αντιμετωπίζουμε λαϊκιστικές αντιπολιτεύσεις που υπόσχονται τα πάντα στους ψηφοφόρους, χωρίς να κατανοούν ότι αν οι λύσεις ήταν τόσο εύκολες θα είχαν ήδη εφαρμοστεί. Σε κάθε περίπτωση, η Ελλάδα -όπως και η Εσθονία- στηρίζει συστηματικά επιχειρήσεις και νοικοκυριά προκειμένου να μειωθούν οι επιπτώσεις του υψηλού κόστους της ενέργειας. Χρειαζόμαστε όμως μια ευρωπαϊκή λύση. Το έχουμε συζητήσει σε επίπεδο Ευρωπαϊκού Συμβουλίου. Έχει έρθει η ώρα για τους Υπουργούς μας να καταλήξουν σε μία συμφωνία προκειμένου να επιβληθεί ένα πλαφόν στις ανεξέλεγκτες διακυμάνσεις των τιμών του φυσικού αερίου, το οποίο θα μας επιτρέψει να έχουμε μεγαλύτερη προβλεψιμότητα σε ό,τι αφορά τις μακροπρόθεσμες ενεργειακές πολιτικές μας. Και, φυσικά, μιλώντας για μακροπρόθεσμες ενεργειακές πολιτικές, η Ελλάδα είναι πρωτοπόρος όσον αφορά τις ανανεώσιμες πηγές ενέργειας. Σε λίγες ημέρες θα είμαστε στη σύνοδο COP27 και θα συζητήσουμε για το πόσο σημαντική είναι η διείσδυση των ανανεώσιμων πηγών ενέργειας, όχι μόνο για την καταπολέμηση της κλιματικής αλλαγής αλλά και για γεωπολιτικούς λόγους. Αν θέλουμε να απεξαρτηθούμε από τα εισαγόμενα ορυκτά καύσιμα, πρέπει βραχυπρόθεσμα να διασφαλίσουμε την προμήθεια φυσικού αερίου από άλλες πηγές. Η Ελλάδα είναι πρωτοπόρος όσον αφορά την κατασκευή υποδομών για υγροποιημένο φυσικό αέριο (LNG), για τον εφοδιασμό όχι μόνο της χώρας μας αλλά και ολόκληρης της περιοχής, και φυσικά σε ό,τι αφορά την άμεση προώθηση μιας πολύ ταχύτερης διείσδυσης των ανανεώσιμων πηγών ενέργειας, που θα μας επιτρέψει να αξιοποιήσουμε πηγές ενέργειας που κανείς δεν θα μπορεί ποτέ να μας στερήσει. Επιτρέψτε μου λοιπόν να σταματήσω εδώ. Επίτρεψέ μου να σε ευχαριστήσω και πάλι, Kaja, για την πολύ θερμή υποδοχή και να εκφράσω την ικανοποίησή μου για το εξαιρετικό επίπεδο συνεργασίας μεταξύ των κυβερνήσεών μας. Δημοσιογράφος: Κύριε Πρωθυπουργέ, είναι ηθικά αποδεκτό για εσάς το γεγονός ότι η Ελλάδα επιτρέπει σε Ρώσους πολίτες να έρχονται στην Ελλάδα ως τουρίστες, ενώ η Ρωσία διεξάγει πόλεμο στην Ουκρανία; Και, όπως καταλαβαίνω, η Ελλάδα δεν έχει υποστηρίξει τον στρατό της Ουκρανίας, για παράδειγμα, στο ίδιο επίπεδο όπως η Γερμανία ή η Γαλλία. Επίσης, υποστηρίζετε τη συγκρότηση ενός διεθνούς δικαστηρίου για εγκλήματα επιθετικότητας; Κυριάκος Μητσοτάκης: Επιτρέψτε μου να απαντήσω στις ερωτήσεις σας με τη σειρά που τέθηκαν. Δεν υποστηρίξαμε, επί της αρχής, μια οριζόντια απαγόρευση για τους Ρώσους να επισκέπτονται την Ευρωπαϊκή Ένωση, αλλά έχουμε πραγματικά επιπτωσεις ως Ελλάδα -και ως τουριστικός προορισμός- από το γεγονός ότι συνταχθήκαμε με την Ευρωπαϊκή Ένωση σε όλες τις δέσμες κυρώσεων, διότι πρακτικά κανείς από τη Ρωσία δεν ήρθε στην Ελλάδα αυτό το καλοκαίρι, ενώ σχεδόν όλοι οι Ρώσοι που ήθελαν να ταξιδέψουν πήγαν στην Τουρκία. Έτσι, πληρώσαμε το τίμημα όσον αφορά την πιστή εφαρμογή του πακέτου κυρώσεων και είμαι πεπεισμένος ότι κάναμε το σωστό. Έχουμε παράσχει μεγάλη στρατιωτική υποστήριξη στην Ουκρανία. Δεν θα μπω, για προφανείς λόγους, σε λεπτομέρειες, αλλά οι Ουκρανοί είναι πολύ ικανοποιημένοι με τη βοήθεια που τους προσφέραμε και δεν υπήρξαν παράπονα όσον αφορά την παράδοση της. Και για την τελευταία ερώτηση, σχετικά με τα οποια εγκλήματα πολέμου διαπράχθηκαν, είμαστε ανοιχτοί σε όλες τις /επιλογές προκειμένου να λογοδοτήσει η Ρωσία και όσοι διέπραξαν αυτά τα εγκλήματα πολέμου. Επομένως, δεν αποκλείουμε καμία επιλογή, αλλά δεν έχουμε ακόμη ξεκάθαρη άποψη σχετικά με το ποια είναι η σωστή προσέγγιση για την αντιμετώπιση αυτού του ζητήματος. Kaja Kallas: Επιτρέψτε μου να προσθέσω, αν και δεν απευθυνόταν σε εμένα η ερώτηση, ότι θα ήθελα να επαινέσω τον ηγετικό ρόλο της Ελλάδας, του Πρωθυπουργού Κυριάκου Μητσοτάκη, σε αυτό το θέμα, όσον αφορά την πολιτική της Ελλάδας έναντι της Ρωσίας. Νομίζω ότι η Ελλάδα έχει επιδείξει σημαντική ηγεσία, εφαρμόζει τις κυρωσεις και βρίσκεται στη σωστή πλευρά της Ιστορίας. Η Ελλάδα είναι ένας ισότιμος σύμμαχος, αν και τα προβλήματα μπορεί να είναι πιο μακριά από τα σύνορά της, ενώ είναι πιο κοντά στα δικά μας. Αλλά η διατήρηση της ενότητας, νομίζω ότι είναι πολύ σημαντική και η Ελλάδα υπήρξε ισχυρός παράγοντας σε αυτό. Κυριάκος Μητσοτάκης: Επιτρέψτε μου να προσθέσω κάτι ακόμη. Έχουμε περισσότερους από 100.000 Ουκρανούς ελληνικής καταγωγής που ζουν γύρω από τη Μαριούπολη, επομένως τρέφουμε ιδιαίτερο ενδιαφέρον, ειδικά για αυτό το τμήμα της Ουκρανίας. Έτσι, πήραμε τις αποφάσεις μας πολύ γρήγορα, παρά το γεγονός ότι η Ελλάδα έχει παραδοσιακά φιλικές σχέσεις με τον ρωσικό λαό -κάνω διάκριση μεταξύ λαού και κυβέρνησης. Θα επιμείνουμε σε αυτόν τον δρόμο και θα είμαστε πάντα υποστηρικτές των ευρωπαϊκών δράσεων ώστε να ασκηθεί η μέγιστη δυνατή πίεση στη Ρωσία για να σταματήσει αυτός ο πόλεμος το συντομότερο δυνατό. Δημοσιογράφος: Νίκος Αρμένης από το Αθηναϊκό Πρακτορείο Ειδήσεων, θα ήθελα να ρωτήσω και τους δύο Πρωθυπουργούς για την ενεργειακή κρίση. Κα. Kallas, όπως γνωρίζετε, από την αρχή της κρίσης, η Ελλάδα πρότεινε μέτρα για τον περιορισμό των υπερβολικά υψηλών τιμών του φυσικού αερίου, αλλά και ένα ανώτατο όριο τιμών φυσικού αερίου, έναν δυναμικό διάδρομο τιμών, προκειμένου να περιοριστούν οι τιμές του φυσικού αερίου για τους καταναλωτές. Είστε υπέρ μιας ευρωπαϊκής λύσης για την αντιμετώπιση της πτυχής των τιμών; Ποια μέτρα πιστεύετε ότι θα οδηγήσουν σε μείωση των τιμών της ενέργειας; Και κ. Μητσοτάκη, αν οι Υπουργοί Ενέργειας συμφωνήσουν, πότε θα δούμε πτώση των τιμών του ηλεκτρικού ρεύματος; Kaja Kallas: Σας ευχαριστώ για την ερώτησή σας. Είναι αλήθεια ότι η ενεργειακή κρίση είναι κάτι από το οποίο υποφέρουμε όλοι και πρέπει να καταλάβουμε ότι επίσης πηγάζει από τον πόλεμο που βρίσκεται σε εξέλιξη και από τις κινήσεις της Ρωσίας για εργαλειοποίηση της ενέργειας απέναντι στις ευρωπαϊκές χώρες. Πιστεύω ότι στο τελευταίο Ευρωπαϊκό Συμβούλιο πήραμε πραγματικά δύο πολύ καλές αποφάσεις. Τρία σημαντικά σημεία: Το πρώτο σημείο είναι ότι προχωρούμε σε κοινή προμήθεια, για να μην πλειοδοτεί ο ένας σε βάρος του άλλου. Το δεύτερο σημείο είναι ο «διάδρομος» τιμών, που έστειλε ένα πολύ δυνατό μήνυμα στην αγορά φυσικού αερίου, καθώς η τιμή έχει πέσει και διαμορφώνεται γύρω στα 100 δολάρια αυτή τη στιγμή. Και επίσης οι ενέργειες που θα γίνουν ώστε να δημιουργηθεί ένας νέος δείκτης φυσικού αερίου που θα λαμβάνει υπόψη την τιμή του υγροποιημένου φυσικού αερίου (LNG). Κοινός στόχος μας είναι να μειώσουμε τις τιμές της ενέργειας. Θεωρώ ότι ήμασταν αρκετά αποτελεσματικοί σε αυτό και πρέπει να διατηρήσουμε αυτή τη γραμμή, γιατί υπάρχει η ανησυχία ότι το ζήτημα αυτό δεν πρόκειται να λυθεί μέχρι τον φετινό χειμώνα. Πρέπει να επιβιώσουμε αυτόν τον χειμώνα, αλλά πρέπει να επιβιώσουμε και τον επόμενο χειμώνα και να διαθέτουμε μακροπρόθεσμες λύσεις για την ενέργεια. Επομένως, εργαζόμαστε σκληρά και η ενότητα, στο ζήτημα αυτό, είναι «κλειδί». Σας ευχαριστώ. Κυριάκος Μητσοτάκης: Είμαι ικανοποιημένος που στο τελευταίο Ευρωπαϊκό Συμβούλιο καταφέραμε να συμφωνήσουμε να αναθέσουμε στους Υπουργούς μας να λάβουν αποφάσεις και όχι απλώς να σχεδιάσουν. Η Πρωθυπουργός έχει δίκιο που αναφέρει ότι πρόκειται για ένα πλήρες πακέτο. Ο δυναμικός «διάδρομος» των τιμών, το πλαφόν για τις απότομες εκτοξεύσεις των τιμών, είναι ένα στοιχείο αυτού που πρέπει να συμφωνηθεί. Πρέπει, όμως, να επισημάνω ότι στις αγορές δεν πέρασε απαρατήρητο το γεγονός πως είμαστε αποφασισμένοι να μειώσουμε τις τιμές. Και πιστεύω ότι ένας από τους λόγους για τους οποίους οι τιμές του φυσικού αερίου έχουν μειωθεί σημαντικά είναι επίσης επειδή (οι αγορές) γνωρίζουν ότι είμαστε έτοιμοι να δράσουμε. Τώρα λοιπόν είναι η ώρα να δράσουμε. Κανείς δεν μπορεί να κάνει προβλέψεις σχετικά με την τιμή του φυσικού αερίου βραχυπρόθεσμα έως μεσοπρόθεσμα, αλλά πρέπει να πω ότι πετύχαμε να περιορίσουμε την κατανάλωση φυσικού αερίου στο βαθμό που είναι πραγματικά δυνατό. Όλες οι χώρες μας λαμβάνουν μέτρα για την ενεργειακή αποδοτικότητα, προσπαθούν να εξοικονομήσουν φυσικό αέριο. Και φυσικά, όσον αφορά την Ελλάδα, εφαρμόσαμε -ήμασταν η πρώτη ευρωπαϊκή χώρα που εφάρμοσε- έναν μηχανισμό μέσω του οποίου δεσμεύουμε τα υπερκέρδη των παραγωγών ενέργειας και στη συνέχεια τα επιστρέφουμε στους καταναλωτές ηλεκτρικής ενέργειας. Επομένως, διατηρήσαμε τις τιμές του ηλεκτρικού ρεύματος για τα νοικοκυριά σε λογικά επίπεδα. Εκείνο που λέω είναι ότι έχουμε αποφύγει τις εξάρσεις στην τιμή του ηλεκτρικού ρεύματος που θα είχαν συμβεί χωρίς την επιδότησή μας. Και όλοι όσοι λαμβάνουν λογαριασμό ρεύματος στην Ελλάδα μπορούν τώρα πραγματικά να δουν τι πληρώνουν, ποια είναι η επιδότηση και τι θα είχαν πληρώσει χωρίς την κρατική παρέμβαση. Πρέπει όμως να επισημάνω ότι αυτό το πρόγραμμα προφανώς υποστηρίζεται και μέσω του κρατικού προϋπολογισμού και ότι υπάρχουν όρια για όλες τις ευρωπαϊκές χώρες ως προς το πόσα μπορούμε να δαπανήσουμε για να στηρίξουμε τους πολίτες μας. Και γι’ αυτό η ευρωπαϊκή λύση, η ευρωπαϊκή υποστήριξη, είναι τόσο σημαντική. Δημοσιογράφος: Έχω μια ερώτηση για τον Έλληνα Πρωθυπουργό. Θα μπορούσατε, σας παρακαλώ, να σχολιάσετε τις αναφορές ότι τα ελληνικά τάνκερ συνεχίζουν να μεταφέρουν ρωσικό πετρέλαιο και μάλιστα, ότι κατά τη διάρκεια του πολέμου οι αριθμοί αυξήθηκαν σε επίπεδα ρεκόρ σε σχέση με τον μέσο όρο; Σας ευχαριστώ. Κυριάκος Μητσοτάκης: Καταρχάς, πρέπει να ξεκαθαρίσουμε ότι η ελληνική ναυτιλία ευθυγραμμίζεται πλήρως με τις αποφάσεις που έχει λάβει η Ευρωπαϊκή Ένωση όσον αφορά τις κυρώσεις. Όπως γνωρίζετε, δεν θα μπορούμε να μεταφέρουμε ρωσικό πετρέλαιο στην Ευρωπαϊκή Ένωση αρχής γενομένης από την 1η Δεκεμβρίου και κανένα υποπροϊόν πετρελαίου από την 1η Φεβρουαρίου. Δεν έχει υπάρξει απαγόρευση για τη μεταφορά ρωσικού πετρελαίου προς άλλους προορισμούς. Εάν επρόκειτο να τεθεί απαγόρευση, τότε φυσικά η ελληνική ναυτιλιακή βιομηχανία θα συμμορφωνόταν. Και επιπλέον εναπόκειται στους μεμονωμένους παράγοντες της ναυτιλιακής αγοράς να αποφασίσουν εάν θέλουν να συμμετάσχουν σε τέτοιου είδους συναλλαγές, λαμβάνοντας υπόψη τους κινδύνους και τα ασφάλιστρα, φυσικά, που σχετίζονται με αυτήν την προσέγγιση. Πρέπει να επισημάνω ότι η ναυτιλία είναι μία παγκόσμια βιομηχανία. Θα είμαι ο πρώτος που θα υποστηρίξει οποιαδήποτε ευρωπαϊκή απόφαση όσον αφορά τη ναυτιλία που θα είναι πραγματικά αποτελεσματική. Αυτό που δεν πρέπει να κάνουμε είναι «να πυροβολήσουμε στα πόδια» την ευρωπαϊκή ναυτιλία, η οποία είναι τόσο σημαντική για την ασφάλεια του εφοδιασμού σε παγκόσμιο επίπεδο, προκειμένου να επωφεληθούν άλλες χώρες που βρίσκονται εκτός Ευρωπαϊκής Ένωσης και να αναλάβουν ουσιαστικά τις δραστηριότητες που εμείς θα εγκαταλείψουμε. Συνεπώς, πρέπει να είμαστε πολύ προσεκτικοί και πιστεύω ότι το πετύχαμε, προσαρμόζοντας τις κυρώσεις μας, για να διασφαλίσουμε ότι θα επιφέρουμε πλήγμα στη Ρωσία. Δεχόμαστε πλήγμα κι εμείς, είναι ξεκάθαρο. Αλλά πρέπει να διατηρήσουμε αυτή την ισορροπία. Δημοσιογράφος: Μια ερώτηση για την Πρωθυπουργό της Εσθονίας και τον Πρωθυπουργό Κυριάκο Μητσοτάκη. Κυρία Kallas, η Εσθονία έχει εξελιχθεί σε μια ψηφιακή κοινωνία. Είστε πρωταθλητές της Ευρώπης στον τομέα. Πέρσι, Ελλάδα και Εσθονία υπέγραψαν Μνημόνιο Συνεργασίας. Η πανδημία έγινε για εμάς ευκαιρία να εξελιχθούμε ψηφιακά. Υπάρχει προοπτική περαιτέρω συνεργασίας μεταξύ Ελλάδας και Εσθονίας και τέλος, τι βήματα μπορούμε να κάνουμε για να αντιμετωπίσουμε προκλήσεις όπως οι υβριδικές απειλές και η κυβερνοασφάλεια; Kaja Kallas: Πιστεύω πως υπάρχουν πολλοί τομείς στους οποίους μπορούμε να συνεργαστούμε και θα μπορούσαμε να κάνουμε περισσότερα από κοινού. Έχουμε αναπτύξει ένα πλήρες σύστημα ηλεκτρονικής διακυβέρνησης που εκτείνεται σε διάφορους τομείς. Κάτι εύκολο που θα μπορούσαμε να κάνουμε από κοινού, και το οποίο είναι ήδη στη διάθεσή μας, είναι το πρόγραμμα της ηλεκτρονικής συνταγογράφησης, ώστε να μην χρειάζεται κανείς να έχει έγχαρτη συνταγογράφηση όταν πάει στο φαρμακείο για να προμηθευτεί φάρμακα, καθώς υπάρχει η ηλεκτρονική συνταγογράφηση. Έτσι μπορεί κανείς να πάει οπουδήποτε στην Εσθονία για να προμηθευτεί τα φάρμακά του. Για παράδειγμα, μπορεί να το κάνεις κάποιος για τον παππού ή τη γιαγιά τους. Συνεργαστήκαμε ήδη γι’ αυτό με τη Φινλανδία. Είναι πολύ εύκολο και ο κόσμος ήδη αξιοποιεί αυτή την υπηρεσία. Ο άλλος τομέας όπου θα μπορούσαμε να συνεργαστούμε είναι στην ψηφιοποίηση της Δικαιοσύνης, ώστε να μπορέσουμε να μεταθέσουμε στην ψηφιακή σφαίρα ή διαδικτυακά κάποια τμήματα της διαδικασίας απονομής δικαιοσύνης. Αυτό έχει εξοικονομήσει πολύτιμο χρόνο στους δικαστές μας, οι οποίοι μπορούν (έτσι) να διεκπεραιώνουν απλούστερες διαδικασίες χωρίς να χρειάζεται να συνεδριάζουν με τον παραδοσιακό τρόπο. Αυτό εφαρμόζεται και στη διανομή σχετικών εγγράφων, κάτι το οποίο παρεμπιπτόντως βοηθά και στην εξοικονόμηση χαρτιού. Πρόκειται για μια λύση φιλική προς το περιβάλλον εφόσον δεν χρησιμοποιούμε χαρτί (σε μεγάλο βαθμό). Αυτοί είναι δύο πιθανοί τομείς συνεργασίας που θα μπορούσα να επισημάνω στην ψηφιακή σφαίρα. Στο ζητημα της κυβερνοασφάλειας, το 2007 δεχθήκαμε σοβαρές επιθέσεις από τη Ρωσία, και πιο συγκεκριμένα κυβερνοεπιθέσεις και από αυτό μάθαμε πολλά. Επενδύσαμε στην κυβερνοασφάλεια και επενδύουμε κάθε χρόνο και στη βασική δομή των συστημάτων μας. Γιατί είναι αυτό σημαντικό; Γιατί πριν από κάποια χρόνια, ο μοναδικός κίνδυνος για τα νοσοκομεία ήταν το να πάει κάποιος τοξικοεξαρτημενος και να κλέψει μορφίνη. Στις μέρες μας, όμως, υπάρχουν κίνδυνοι ασφάλειας στα νοσοκομεία γιατί όλα συνδέονται (ψηφιακά), και αποσυνδέοντας ή εξαπολύοντας κυβερνοεπίθεση απέναντι σε τέτοιες υποδομές, αυτό μπορεί να προκαλέσει ανθρώπινες απώλειες. Επομένως, θα πρέπει πραγματικά να σκεφτούμε και αυτά τα ενδεχόμενα. Σήμερα βλέπουμε όλο και περισσότερες κυβερνοεπιθέσεις εναντίον μας. Ωστόσο, έχοντας επενδύσει σε τόσο μεγάλο βαθμό στον τομέα αυτό, συνήθως οι επιθέσεις αυτές δεν πετυχαίνουν το στόχο τους. Και αυτό συμβαίνει επειδή έχουμε στη διάθεσή μας και ένα σύστημα. Ελπίζω πως όλοι σας θα έχετε την ευκαιρία να επισκεφθείτε το Κέντρο Ηλεκτρονικής Διακυβέρνησής μας όπου θα μπορέσετε να δείτε πώς δουλεύει το σύστημά μας. Στην πραγματικότητα, πρόκειται για ένα σύστημα που απαρτίζεται από πολλά μικρά τμήματα. Αυτό σημαίνει πως εάν δεχθεί επίθεση το ένα τμήμα, δεν θα καταρρεύσει ολόκληρο το σύστημα. Αυτό το τμήμα μπορεί να παραμείνει εκτός λειτουργίας για δύο ώρες, αλλά στη συνέχεια θα επανέλθει και πάλι σε λειτουργία χωρίς να έχει επηρεάσει ολόκληρο το σύστημα. Επομένως, το να επενδύουμε σε συστήματα κυβερνοασφάλειας, και να τα καταστήσουμε πιο ανθεκτικά, πιστεύω ότι αυτό είναι ένα μήνυμα προς όλους αυτή την εποχή λόγω του υβριδικού πολέμου, του κυβερνοπολέμου, αλλά και του πολέμου της πληροφορίας που διεξάγεται μαζί με τον παραδοσιακό πόλεμο που βλέπουμε στην Ουκρανία. Σας ευχαριστώ. Κυριάκος Μητσοτάκης: Επιτρέψτε μου να προσθέσω γρήγορα ότι οι λύσεις ψηφιακής διακυβέρνησης μπορούν να φέρουν πραγματικά τον μετασχηματισμό της χώρας. Όταν εγκαινιάσαμε την υπηρεσία Ηλεκτρονικής Συνταγογράφησης ήταν μια πραγματική επανάσταση. Μέχρι στιγμής έχουμε καταχωρήσει 42 εκατομμύρια ψηφιακές συνταγές. Είναι μόνο ένα παράδειγμα για το πώς η τεχνολογία μπορεί να κάνει τη ζωή μας πολύ πιο απλή, αλλά και ταυτόχρονα να προωθήσει τη διαφάνεια, η οποία αποτελεί πολύ σημαντική προτεραιότητα για εμάς. Επιδιώκουμε να συνεργαστούμε με την Εσθονία σε διάφορους τομείς. Η Δικαιοσύνη είναι ένας τομέας στον οποίο μπορούμε ακόμη να κινηθούμε πολύ πιο γρήγορα όσον αφορά την ψηφιοποίηση των διαδικασιών μας. Θα ήθελα, όμως, να επισημάνω τις δυνατότητες συνεργασίας όσον αφορά την ασφάλεια και τις απειλές στον κυβερνοχώρο. Εκεί νομίζω ότι υπάρχουν πολύ σαφείς συνέργειες, σημαντική τεχνογνωσία στην Εσθονία που μπορούμε να αξιοποιήσουμε, διότι αυτές οι επιθέσεις αποτελούν πλέον κυρίαρχες τάσεις από κρατικούς αλλά και από μη κρατικούς φορείς. Και πρέπει να είμαστε σε εγρήγορση και να προστατευόμαστε. Τέλος, ο αγώνας κατά της παραπληροφόρησης θα αποτελέσει κομμάτι της πραγματικότητας του δημοκρατικού διαλόγου στις κοινωνίες μας, ιδίως στις χώρες όπου επίκεινται εκλογές εντός του επόμενου έτους. Πρέπει να έχουμε επίγνωση του γεγονότος ότι θα υπάρξουν παράγοντες που θα προσπαθήσουν να επηρεάσουν κάπως τις εκλογικές μας διαδικασίες «κάτω από το ραντάρ» και χρησιμοποιώντας μεθόδους που πρέπει να είμαστε σε θέση να προβλέψουμε, να αναδείξουμε. Γι’ αυτό το λόγο υποστηρίζουμε επίσης μία ευρωπαϊκή ατζέντα που θα προωθήσει τη διαφάνεια στη δημόσια σφαίρα και θα διασφαλίσει ότι όλοι συμμετέχουν στον δημόσιο διάλογο. Αλλά και ότι θα είναι υπεύθυνοι για όσα λένε, ώστε να ξέρουμε ποιος λέει τι, και όλοι να μπορούν να κριθούν για την αξία των απόψεών τους, παρά για την προέλευση των ιδεών αυτών. Έτσι, αυτός είναι ένας ακόμα τομέας όπου μπορούμε να συνεργαστούμε και να κάνουμε πολλά περισσότερα μαζί. "
2022-10-31,30523,https://www.primeminister.gr/2022/10/31/30523,"Δηλώσεις και απαντήσεις σε ερωτήσεις δημοσιογράφων του Πρωθυπουργού Κυριάκου Μητσοτάκη μετά τη συνάντησή του με την Πρωθυπουργό της Λιθουανίας Ingrida Šimonytė, στο Βίλνιους της Λιθουανίας | Ο Πρωθυπουργός της Ελληνικής Δημοκρατίας","Σας ευχαριστώ, κυρία Πρωθυπουργέ, για την πολύ θερμή υποδοχή και τις παραγωγικές συζητήσεις που είχαμε. Είναι μεγάλη μου χαρά που επισκέπτομαι τη Λιθουανία, κυρίως γιατί φέτος γιορτάζουμε τα 100 έτη διπλωματικών σχέσεων ανάμεσα στις δύο χώρες μας. Οι σχέσεις μας γίνονται όλο και πιο ισχυρές, όπως αποδεικνύεται και από τις συχνές και παραγωγικές συναντήσεις σε όλα τα επίπεδα. Και πιστεύω πως η ανάπτυξη των στενών σχέσεών μας είναι μια φυσική εξέλιξη, καθώς υπάρχουν πολλές ομοιότητες ανάμεσα στις χώρες μας και παρά τη γεωγραφική μας απόσταση η Ελλάδα και Λιθουανία αντιμετωπίζουμε κοινές προκλήσεις, όπως είναι η απειλή του αναθεωρητισμού, η ενεργειακή κρίση, η εργαλειοποίηση του Μεταναστευτικού στην οποία αναφερθήκατε. Ταυτόχρονα, όμως, μοιραζόμαστε κοινές ευρωπαϊκές αξίες και αρχές αλλά και μια σταθερή δέσμευση για το σεβασμό του Διεθνούς Δικαίου, τα ανθρώπινα δικαιώματα και την κυριαρχία και εδαφική ακεραιότητα όλων των χωρών. Συζητήσαμε βέβαια και την κατάφωρη ρωσική εισβολή στην Ουκρανία που παραβιάζει τον Χάρτη των Ηνωμένων Εθνών, αδιαφορώντας πλήρως για τη διεθνή τάξη που βασίζεται σε κανόνες. Και επαναβεβαιώσαμε τη δέσμευσή μας να σταθούμε στο πλευρό της Ουκρανίας μαζί με τους υπόλοιπους Ευρωπαίους εταίρους μας και όλους τους συμμάχους μας στο ΝΑΤΟ, με εξαίρεση έναν, ενάντια σε αυτή την επίθεση. Συζητήσαμε εκτενώς τις τελευταίες εξελίξεις στην Ουκρανία αλλά και τα επόμενα βήματα που θα πρέπει να κάνουμε. Καταδικάσαμε και πάλι με τους πιο αυστηρούς όρους τις τελευταίες επιθέσεις που εξαπολύει η Ρωσία αδιακρίτως, με πυραύλους και drones σε Ουκρανικές πόλεις που οδηγούν στο θάνατο αθώους πολίτες αλλά και την καταστροφή σημαντικών υποδομών και συνεχίζουμε να στηρίζουμε πλήρως την ανεξαρτησία, κυριαρχία και εδαφική ακεραιότητα της Ουκρανίας. Θα στηρίξουμε την Ουκρανία για όσο χρειαστεί και θα συνεχίσουμε να προσφέρουμε όχι μόνο σε πολιτικό επίπεδο, αλλά και οικονομική, στρατιωτική και ανθρωπιστική στήριξη στον ουκρανικό λαό. Είχα την ευκαιρία να ενημερώσω, επίσης, την κυρία Πρωθυπουργό για την κατάσταση στην Ανατολική Μεσόγειο και τις συνεχείς εντάσεις που προκαλεί η Τουρκία στο Αιγαίο, και μέσω πράξεων και μέσω μιας κλιμακούμενης ρητορικής που δυστυχώς υπονομεύει την σταθερότητα και την ασφάλεια στην ευρύτερη περιοχή. Πιστεύω πως και εδώ βλέπουμε μια περίπτωση του πως μια ρητορική αναθεωρητισμού μπορεί να υπονομεύσει την περιφερειακή σταθερότητα σε μια περίοδο που το τελευταίο που χρειαζόμαστε είναι μια ακόμα πηγή έντασης στην Ανατολική Μεσόγειο, ιδίως μεταξύ δύο συμμάχων του ΝΑΤΟ. Όπως έχω επανειλημμένα τονίσει, η Ελλάδα, κα. Πρωθυπουργέ, πάντα διατηρεί ένα ανοιχτό παράθυρο διαλόγου, αλλά κρατά σταθερά κλειστή την πόρτα σε προκλήσεις και απειλές, ειδικά όταν αυτές αφορούν την εθνική κυριαρχία μας. Και δυστυχώς, όσον αφορά τον ρωσικό επιθετικό πόλεμο εναντίον της Ουκρανίας, η Τουρκία θεωρεί ότι δεν χρειάζεται να επιλέξει πλευρά, σα να μην υπάρχει σωστό ή λάθος. Η Τουρκία θεωρεί ότι είναι αποδεκτό να παρέχει όπλα στην Ουκρανία, ενώ εξυπηρετεί τα οικονομικά συμφέροντα της Ρωσίας και αγνοεί τις κυρώσεις της ΕΕ. Πιστεύω ότι πρέπει να διασφαλίσουμε -το κάναμε στο Ευρωπαϊκό Συμβούλιο- ότι θα καλέσουμε όλες τις χώρες, ιδίως εκείνες τις χώρες που φιλοδοξούν -τουλάχιστον στα λόγια- να γίνουν μέλη της ευρωπαϊκής οικογένειας, να ευθυγραμμιστούν με τις αποφάσεις που έχουμε λάβει.
Όπως συζητήσαμε, οι κυρώσεις έχουν αποτέλεσμα, επιφερουν βαρύ πλήγμα στη ρωσική οικονομία και όσο περισσότερη πίεση ασκούμε σε εκείνες τις χώρες που διευκολύνουν τη Ρωσία να παρακάμψει τις κυρώσεις, τόσο πιο αποτελεσματικές θα είναι οι κυρώσεις που έχουμε επιβάλει. Όπως είπε η Πρωθυπουργός, συζητήσαμε επίσης το πιο περίπλοκο και δύσκολο ζήτημα, αυτό που αφορά την εργαλειοποίηση της ενέργειας από τη Ρωσία, ειδικά τις πολύ υψηλές τιμές του φυσικού αερίου. Είμαι πολύ χαρούμενος που συνεργαστήκαμε πολύ στενά με τη Λιθουανία τόσο στο επίπεδό μας (αρχηγών κρατών και κυβερνήσεων) όσο και στο επίπεδο των Υπουργών μας για την Ενέργεια, προκειμένου να βρούμε πολύ συγκεκριμένες και ξεκάθαρες λύσεις οι οποίες θα μπορέσουν να μας βοηθήσουν να μειώσουμε την τιμή του φυσικού αερίου σε αποδεκτά επίπεδα. Ελπίζω ότι αυτά τα μέτρα θα συμφωνηθούν σε επίπεδο Υπουργών Ενέργειας προκειμένου να μειωθεί η πίεση που αντιμετωπίζουμε όλοι, παρέχοντας στήριξη σε επιχειρήσεις και νοικοκυριά από τον προϋπολογισμό μας. Όλοι αυτό κάνουμε. Όλοι ξοδεύουμε ένα σημαντικό χρηματικό ποσό, ένα σημαντικό ποσοστό του ΑΕΠ μας για να παρέχουμε στήριξη. Αλλά, κατά τη γνώμη μου, μία ευρωπαϊκή λύση έχει καθυστερήσει πολύ. Και έχει έρθει, πραγματικά, η ώρα να στείλουμε ένα πολύ σαφές μήνυμα τόσο στη Ρωσία όσο και στις αγορές, ότι η κερδοσκοπία στην αγορά φυσικού αερίου θα αντιμετωπιστεί με ενιαίο τρόπο από την Ευρωπαϊκή Ένωση, επιβάλλοντας κάποιου είδους ανώτατο πλαφόν στον δείκτη TTF, όπως έχουμε συζητήσει μέχρι τώρα εξονυχιστικά, ακόμη και στο δικό μας επίπεδο, σε επίπεδο αρχηγών κρατών και κυβερνήσεων. Τελευταίο αλλά εξίσου σημαντικό, τόσο η Λιθουανία όσο και η Ελλάδα αντιμετωπίζουμε παρόμοιες προκλήσεις όσον αφορά την αντιμετώπιση του προβλήματος της εργαλειοποίησης μεταναστών για να ασκηθεί πολιτική πίεση στις χώρες μας. Έχουμε μια πολύ καλή και στενή συνεργασία στον τομέα της μετανάστευσης και πιστεύω ότι πρέπει πάντα να υποστηρίζουμε ότι δεν μπορούμε, επί της αρχής, να αποδεχτούμε το γεγονός ότι κάποιοι χρησιμοποιούν, να εργαλειοποιούν απελπισμένους ανθρώπους για πολιτικούς σκοπούς. Η Ελλάδα θα συνεχίσει να υπερασπίζεται τα σύνορά της, που είναι και σύνορα της Ευρωπαϊκής Ένωσης. Πάντα έτοιμη να προσφέρει ανθρωπιστική βοήθεια σε ανθρώπους, ιδιαίτερα σε ανθρώπους των οποίων η ζωή βρίσκεται σε κίνδυνο στη θάλασσα. Και θα καλούμε πάντα τους γείτονές μας, ιδίως την Τουρκία, να συνεργαστεί εποικοδομητικά για την αντιμετώπιση αυτού του προβλήματος. Και από αυτή την άποψη, πιστεύω ότι έχουμε πολλά κοινά όσον αφορά τον σχεδιασμό της προσέγγισής μας για τη διαχείριση των συνόρων και την ασφάλεια των συνόρων. Κυρία Πρωθυπουργέ, σας ευχαριστώ και πάλι για το θερμό καλωσόρισμα στο Βίλνιους. Δημοσιογράφος: Κύριε Πρωθυπουργέ, αναφερθήκατε στις σχέσεις ανάμεσα στην Τουρκία και τη Ρωσία και θα ήθελα να θέσω ένα ερώτημα σχετικά με την πρωτοβουλία των Βαλτικών κρατών για τη συγκρότηση ενός Ειδικού Δικαστηρίου για τη ρωσική επίθεση στην Ουκρανία. Στηρίζετε την πρόταση αυτή; Κυριάκος Μητσοτάκης: Εάν διαπράττονται εγκλήματα πολέμου και υπάρχουν αρκετά στοιχεία που υποδηλώνουν ότι κάτι τέτοιο συμβαίνει, θα έλεγα ότι αυτοί που διέπραξαν αυτά τα εγκλήματα πρέπει να λογοδοτήσουν. Θεωρώ ότι αυτή είναι μια θέση με την οποία πιστεύω ότι συμφωνούν όλα τα μέλη του Ευρωπαϊκού Συμβουλίου και αυτός είναι και ο λόγος για τον οποίο υπήρξε αναφορά στο θέμα αυτό στα συμπεράσματα του Ευρωπαϊκού Συμβουλίου. Δημοσιογράφος: Υποστηρίζετε όμως αυτό το όργανο, ενός Ειδικού Δικαστηρίου; Κυριάκος Μητσοτάκης: Επί της αρχής, είναι κάτι που εξετάζουμε και όπως σας είπα, αυτό που θέλουμε να διασφαλίσουμε είναι ότι όσοι έχουν διαπράξει εγκλήματα πολέμου θα λογοδοτήσουν. Δημοσιογράφος: Μια ερώτηση προς την Πρωθυπουργό της Λιθουανίας και τον Πρωθυπουργό Κυριάκο Μητσοτάκη. Κυρία Šimonytė, η χώρα σας έχει υποστηρίξει την ελληνική πρόταση μαζί με άλλες χώρες για την ανάγκη υιοθέτησης ενός ανώτατου ορίου στην τιμή του φυσικού αερίου προκειμένου να περιοριστεί η εκτόξευση των τιμών και να προστατευτούν οι πολίτες και οι επιχειρήσεις από τις υπερβολικές τιμές της ενέργειας. Μετά τις τελευταίες αποφάσεις του Ευρωπαϊκού Συμβουλίου, πόσο αισιόδοξοι είστε ότι μπορεί να επιτευχθεί σύντομα μια ευρωπαϊκή λύση, ήδη από το επόμενο Συμβούλιο Υπουργών Ενέργειας στα τέλη Νοεμβρίου; Κυριάκος Μητσοτάκης: Αν μου επιτρέπετε, θα ήθελα να προσθέσω πως -όπως είπε και η Πρωθυπουργός- εδώ και πολλούς μήνες υποστηρίζουμε πως η αγορά φυσικού αερίου δεν λειτουργεί. Αυτές οι υπερβολικές τιμές, ο δείκτης TTF που εκτινάχθηκε στα 350 ευρώ η μεγαβατώρα, ποτέ δεν αντανακλούσαν τις θεμελιώδεις αρχές της αγοράς. Και ως εκ τούτου, σε εξαιρετικές περιπτώσεις, η παρέμβαση στην αγορά είναι πραγματικά επιβεβλημένη. Πρόκειται για ένα απαραίτητο εργαλείο για την αντιμετώπιση τόσο της ρωσικής προσπάθειας να εργαλειοποιήσει το φυσικό αέριο, όσο και των κερδοσκόπων που κερδίζουν πολλά χρήματα στην αγορά φυσικού αερίου. Είμαστε συγκρατημένα αισιόδοξοι ότι θα βρεθεί λύση. Θα γίνω λίγο πιο ευθύς: θα ήταν αποτυχία εάν οι Υπουργοί Ενέργειας δεν καταφέρουν να συμφωνήσουν, διότι τότε το πρόβλημα θα επιστρέψει στο επίπεδο των αρχηγών κρατών και κυβερνήσεων που εκπροσωπούνται στο Ευρωπαϊκό Συμβούλιο. Και πρόκειται για μια τεχνική συζήτηση που, ειλικρινά, πρέπει να γίνει και πρέπει να συμφωνηθεί στο επίπεδο των Υπουργών Ενέργειας. Θεωρώ ότι οι λύσεις που έχουν σχεδιαστεί από τους ειδικούς μας, απαντούν στις ανησυχίες των χωρών εκείνων που θέτουν πάντα την ασφάλεια του εφοδιασμού πάνω από τα ζητήματα των τιμών. Αυτές οι ανησυχίες έχουν αντιμετωπιστεί. Οι αποθήκες είναι σήμερα γεμάτες. Αν μη τι άλλο, δεν υπάρχει χώρος για να τοποθετηθεί αυτή τη στιγμή πρόσθετο αέριο. Και τώρα που ο δείκτης TTF έχει ισορροπήσει προς ένα πιο αποδεκτό επίπεδο -οι τιμές είναι ακόμη πολύ υψηλές αλλά τουλάχιστον όχι εξαιρετικά υψηλές- τώρα είναι η ώρα να τεθεί σε εφαρμογή ένα τέτοιο εργαλείο. Για ακόμα μια φορά, θα ήθελα να ευχαριστήσω τη Λιθουανία για την άριστη συνεργασία που είχαμε -και σε τεχνικό επίπεδο- για την εξεύρεση μιας λύσης που θα είναι ωφέλιμη για όλους. Διότι αυτή τη στιγμή, με τις πολύ υψηλές τιμές του φυσικού αερίου, οι μόνοι που επωφελούνται είναι εκείνοι που μας πωλούν φυσικό αέριο σε πολύ υψηλότερες τιμές από αυτές που πωλούν προς άλλους και φυσικά οι κερδοσκόποι που ποντάρουν σε μια αγορά η οποία χαρακτηρίζεται από διακυμάνσεις πολύ πιο έντονες από τις διακυμάνσεις που θα έπρεπε να έχει μια αγορά. "
2022-10-28,30515,https://www.primeminister.gr/2022/10/28/30515,Δήλωση του Πρωθυπουργού Κυριάκου Μητσοτάκη για την 28η Οκτωβρίου | Ο Πρωθυπουργός της Ελληνικής Δημοκρατίας,"O Πρωθυπουργός Κυριάκος Μητσοτάκης παρακολούθησε την παρέλαση στο κέντρο των Ιωαννίνων για τον εορτασμό της Εθνικής Επετείου της 28ης Οκτωβρίου. Αμέσως μετά έκανε την ακόλουθη δήλωση: «Η πατρίδα μας, ηλιόλουστη, υποδέχεται σήμερα την Εθνική μας εορτή. Η καρδιά του Ελληνισμού χτυπά πάντα λίγο πιο δυνατά εδώ στα Γιάννενα, στο Καλπάκι, στην Ήπειρο. Γιατί εδώ, πριν από 82 χρόνια, αμυνθήκαμε απέναντι σε μια απρόκλητη επίθεση και η γενιά, αυτή η γενιά του ’40, έκανε το χρέος της απέναντι στην πατρίδα και απέναντι στην Ιστορία. Το δικό μας χρέος είναι να παραδώσουμε στην επόμενη γενιά, σε αυτά τα παιδιά που παρέλασαν σήμερα κρατώντας ψηλά την Ελληνική Σημαία, με χαμόγελο, με αισιοδοξία, με υπερηφάνεια, μια πατρίδα πιο ισχυρή, μια πατρίδα πιο ασφαλή, μια πατρίδα πιο ευημερούσα, μια πατρίδα πιο δίκαιη. Είμαι απολύτως σίγουρος ότι αυτό θα το πετύχουμε. Χρόνια πολλά σε όλες και σε όλους». Νωρίτερα, ο Πρωθυπουργός παρακολούθησε τη Δοξολογία στον Ιερό Μητροπολιτικό Ναό του Αγίου Αθανασίου, η οποία τελέστηκε από τον Μητροπολίτη Ιωαννίνων κ. Μάξιμο, και παρέστη στην επιμνημόσυνη δέηση στο Ηρώο Μπιζανομάχων, όπου κατέθεσε στεφάνι. Ο Κυριάκος Μητσοτάκης επισκέφθηκε, επίσης, την έδρα της 8ης Μηχανοποιημένης Ταξιαρχίας και την έδρα της Περιφέρειας Ηπείρου, όπου είχε συνάντηση με τον Περιφερειάρχη Ηπείρου, Αλέξανδρο Καχριμάνη. "
2022-10-27,30498,https://www.primeminister.gr/2022/10/27/30498,"Δηλώσεις προς τον Τύπο και απαντήσεις σε ερωτήσεις δημοσιογράφων του Πρωθυπουργού Κυριάκου Μητσοτάκη και του Καγκελάριου της Ομοσπονδιακής Δημοκρατίας της Γερμανίας Olaf Scholz, μετά την κατ’ ιδίαν συνάντησή τους στο Μέγαρο Μαξίμου | Ο Πρωθυπουργός της Ελληνικής Δημοκρατίας","Κυριάκος Μητσοτάκης: Αγαπητέ Καγκελάριε της Ομοσπονδιακής Δημοκρατίας της Γερμανίας, φίλε Olaf, Η Αθήνα σε υποδέχεται σε ένα κλίμα που δεν θυμίζει σε τίποτα τη συννεφιασμένη Ελλάδα των μνημονίων. Θα έλεγα σε μια ατμόσφαιρα ακόμα καλύτερη από εκείνη της περσινής επίσκεψης της προκατόχου σας, της κας Merkel. Της τελευταίας με την παλιά της ιδιότητα που επίσης είχε γίνει πριν ακριβώς από ένα χρόνο, ίδιες μέρες. Γιατί χάρη στις προσπάθειες πρωτίστως των Ελλήνων πολιτών αλλά και της Πολιτείας, σχεδόν όλα είναι πολύ διαφορετικά. Στην οικονομία, στην κοινωνία, στη διεθνή θέση της χώρας. H Ελλάδα σήμερα είναι, επιτέλους, εκτός ευρωπαϊκής εποπτείας με 11 θετικές αξιολογήσεις τα τελευταία τρία χρόνια. Εμφανίζει έναν από τους πιο δυναμικούς ρυθμούς ανάπτυξης στην Ευρώπη. Περιορίζοντας την ανεργία και προσβλέποντας σε πρωτογενές πλεόνασμα το 2023. Ταυτόχρονα, έχει εκτινάξει επενδύσεις και εξαγωγές. Κι όλα αυτά, ενώ μειώνει το δημόσιο χρέος, το οποίο φέτος θα πέσει στο 170% του ΑΕΠ. Κάτι που αποδεικνύει ότι η οικονομική πρόοδος μπορεί να συμβαδίζει με τη δημοσιονομική ισορροπία. Σημειώνω, τέλος, ότι η συνολική αυτή αναβάθμιση συντελείται την ώρα που η πατρίδα μου παράλληλα αμύνεται. Τόσο απέναντι στην ενεργειακή ακρίβεια από τον πόλεμο στην Ουκρανία, όσο και στις εθνικές προκλήσεις που γεννάει η επιθετική συμπεριφορά των γειτόνων της. Στο πρώτο μέτωπο, με ένα ευρύ πρόγραμμα στήριξης νοικοκυριών και επιχειρήσεων, κόντρα στις διεθνείς ανατιμήσεις. Στο δεύτερο μέτωπο, θωρακίζοντας την άμυνα και διευρύνοντας τις συμμαχίες της. Για την αξιοπιστία που κατέκτησε η χώρα μας, άλλωστε, είμαστε υπερήφανοι όλοι οι Έλληνες. Είναι αυτή που αποδεικνύει, ότι η Ελλάδα σέβεται και αξιοποιεί παραγωγικά την ευρωπαϊκή αρωγή, όπως το πρόγραμμα του Ταμείου Ανάκαμψης και Ανθεκτικότητας (RRF). Και όσο πιο αποτελεσματικά την αξιοποιεί, τόσο πιο πειστικά μπορεί στη συνέχεια να διεκδικήσει και νέους πόρους. Είναι χαρά μου, λοιπόν, κύριε Καγκελάριε, που συνεργαζόμαστε από νέες θέσεις, για τους κοινούς στόχους της ηπείρου μας. Μακριά από ρόλους ισχυρού και αδύναμου ή πιστωτή και δανειζόμενου – ρόλοι του παρελθόντος. Με την πατρίδα μου τώρα, να μην ζητά, απλά παθητικά, όπως έκανε εδώ και πολλά χρόνια. Αλλά να συζητά ισότιμα, δημιουργικά. Συμβάλλοντας, στη διάρκεια της πανδημίας, στο Ευρωπαϊκό Ψηφιακό Διαβατήριο, αλλά και στη συγκρότηση του Ταμείου Ανάκαμψης. Και πρωταγωνιστώντας, τώρα, για μία ενιαία κοινοτική πολιτική στην Ενέργεια. Για την Ευρωπαϊκή Στρατηγική Αυτονομία. Αλλά και για την περαιτέρω εμβάθυνση της Δημοκρατίας στα κράτη-μέλη που πολιορκούνται ξανά από το λαϊκισμό και τη δημαγωγία. Ζούμε, πράγματι, σε μια καινούργια εποχή. Με νέα στοιχήματα. Όμως είμαστε οπλισμένοι με πολύτιμες εμπειρίες. Ήδη η Ευρώπη -με τη Γερμανία σε έναν κομβικό ρόλο- συντονίζει τα βήματά της, ώστε να απαντήσει στις αρνητικές συνέπειες από τη ρωσική πολιτική στο φυσικό αέριο. Και δεν θα μπορούσε, νομίζω, να υπάρξει καλύτερη απάντηση από αυτήν που είχε δώσει ο Willy Brandt όταν αναγορεύτηκε σε Επίτιμο Διδάκτορα στο Πάντειο Πανεπιστήμιο, το 1975. Τα λόγια του αντηχούν επίκαιρα όσο ποτέ. Έλεγε τότε ο Willy Brandt, μετά την πετρελαϊκή κρίση του ’73: «Μερικοί νομίζουν ότι μπορούσαν να λύσουν μόνοι τα προβλήματα. Κάτι που διδάσκει με σαφήνεια ότι η ευρωπαϊκή αλληλεγγύη, όλο το έργο της ευρωπαϊκής ενοποίησης, πρέπει να είναι σε θέση να επιζήσει, ακόμα και εν μέσω καταιγίδας». Και κατέληγε με το συμπέρασμα ότι «έχει απόλυτη προτεραιότητα η ανάπτυξη μιας κοινής ευρωπαϊκής ενεργειακής πολιτικής». Και προσυπογράφω κάθε λέξη αυτής της πολύτιμης παρακαταθήκης του μεγάλου Γερμανού και Ευρωπαίου ηγέτη. Και κανείς, πιστεύω, ότι δεν θα αμφισβητήσει την επίκαιρη ισχύ τους. Όσο για τις διμερείς μας σχέσεις, αγαπητέ φίλε Olaf, μιλούν καλύτερα από όλα οι αυξημένες εμπορικές μας συναλλαγές. Η Γερμανία είναι από τους πρώτους επενδυτές στην πατρίδα μου. Είναι μια από τις κυριότερες αγορές για ελληνικά αγροτικά προϊόντα. Είναι μια από τις σημαντικότερες αγορές για τον ελληνικό τουρισμό. Ενώ και στο πεδίο της Άμυνας, πρόσφατα εγκαινιάσαμε μια νέα μορφή κυκλικής ανταλλαγής, που εκσυγχρονίζει τον εξοπλισμό των ελληνικών Ενόπλων Δυνάμεων, στηρίζοντας ταυτόχρονα και την Ουκρανία. Και βέβαια, να τονίσω τη συμμετοχή γερμανικών εταιρειών σε μεγάλα έργα. Ελλάδα και Γερμανία πρωτοστατούν στην πράσινη μετάβαση. Η Αστυπάλαια, για παράδειγμα, γίνεται από κοινού με σημαντική Γερμανική εταιρία, την Volkswagen, ένα νησί – πρότυπο της νέας εποχής. Αποτελεί ένα μόνο παράδειγμα του εύρους των συνεργασιών που μπορούν να δρομολογηθούν στον τομέα των ανανεώσιμων πηγών ενέργειας. Όσο για τα κενά μεταξύ μας, υπάρχουν για να γεφυρώνονται. Για αυτό και δεν θα κρύψω ότι για την Αθήνα παραμένει ανοιχτό το θέμα των πολεμικών αποζημιώσεων. Ειδικά του Κατοχικού Δανείου. Η ρύθμισή του θα ήταν αμοιβαία επωφελής. Σε μια συγκυρία, μάλιστα, που η Ελληνογερμανική σύμπλευση απέναντι στις προκλήσεις των καιρών είναι ακλόνητη. Με κορυφαία, ασφαλώς, τη Ρωσική εισβολή στην Ουκρανία όπου διαπιστώσαμε για ακόμη μια φορά ότι οι απόψεις μας είναι ταυτόσημες. Το έχουμε συζητήσει πολλές φορές στο Ευρωπαϊκό Συμβούλιο: η Ευρώπη δεν μπορεί να ανεχτεί, ύστερα από 80 χρόνια, έναν νέο πόλεμο στην καρδιά της. Ούτε να επιτρέψει την επανάληψη ενός τετελεσμένου εισβολής και κατοχής, όπως αυτό που, δυστυχώς, ακόμα αιμορραγεί στην Κύπρο. Το Διεθνές Δίκαιο και το απαραβίαστο των συνόρων πρέπει, συνεπώς, να αποκατασταθούν. Και η υπόθεση της Ουκρανίας να αναδειχθεί ως μία εθνική υπόθεση όλων των κρατών του πολιτισμένου κόσμου. Αλλά και ως μία συλλογική υποχρέωση απέναντι στις αξίες μας. Για να συμβούν, ωστόσο, όλα αυτά, η Ευρωπαϊκή αντίδραση πρέπει να είναι διπλή: από τη μία πλευρά πρέπει να εντείνουμε τη συμπαράστασή μας προς τον αμυνόμενο και από την άλλη πρέπει -και το συζητήσαμε αυτό εκτενώς με τον κ. Καγκελάριο- να ακυρώσουμε τον σχεδιασμό της Μόσχας που αποζητά αστάθεια στις δυτικές κοινωνίες με μοχλό την ενεργειακή ακρίβεια και συγκεκριμένα τις τιμές του φυσικού αερίου. Πώς; Θέτοντας όρια στις αγορές όταν αυτές αυτονομούνται. Και προστατεύοντας τους πολίτες από άδικα βάρη. Και νομίζω ότι έχουμε κάνει πολύ σημαντική πρόοδο στις συζητήσεις μας για μία κοινή Ευρωπαϊκή απάντηση σε κάτι το οποίο αποτελεί κοινή ευρωπαϊκή πρόκληση. Τέλος, συζητήσαμε και τα θέματα που αφορούν τη γειτονιά μας, την ανατολική Μεσόγειο. Και επανέλαβα στον κ. Καγκελάριο αυτό που έχω πει πολλές φορές: ότι είναι πραγματικά κρίμα, ο κ. Erdogan να μην βλέπει ότι βαδίζει σε ένα αδιέξοδο, όταν δηλητηριάζει το λαό του με ψέματα κατά της Ελλάδος. Γιατί οι γείτονές μας και όλοι οι εταίροι μας γνωρίζουν ότι τα Ελληνικά νησιά δεν απειλούν κανέναν. Όλοι γνωρίζουν ότι οι διεθνείς Συμβάσεις δεν αλλάζουν με αυθαίρετες ερμηνείες. Ούτε η Ιστορία με ψευδαισθήσεις, ούτε η γεωγραφία με παραχαραγμένους χάρτες. Οι θέσεις μας είναι σαφείς. Στο μεταναστευτικό, η Ελλάδα φρουρεί και θα φρουρεί τα Εθνικά και Ευρωπαϊκά σύνορα. Αποκρούοντας τις εισβολές των δουλεμπόρων, σώζοντας κάθε μέρα ζωές στο Αιγαίο, προστατεύοντας τους κατατρεγμένους. Και βέβαια, η θέση μας απέναντι στις απειλές, είναι και αυτή πολύ σαφής: αντιτάσσουμε στην προκλητικότητα τη διεθνή νομιμότητα. Το Διεθνές Δίκαιο, το Δίκαιο της Θάλασσας. Το μόνο εργαλείο το οποίο έχουμε στη διάθεσή μας για να λύσουμε τη διαφορά μας με την Τουρκία που δεν είναι άλλη από την οριοθέτηση των θαλασσίων ζωνών στο Αιγαίο και στην ανατολική Μεσόγειο. Και είναι ζητήματα που επίσης συζητήσαμε, σε συνάρτηση και με αυτό το έγγραφο που κυκλοφορεί ως δήθεν «Τουρκολιβυκό Σύμφωνο». Και βέβαια, ενημέρωσα τον κ. Καγκελάριο για την ετοιμότητα της Ελλάδος να συμμετέχει πάντα και στη «Διαδικασία του Βερολίνου». Θέλουμε να έχουμε άποψη και λόγο για τις εξελίξεις στη Λιβύη. Θέλω να κλείσω με μία ευχή. Η ευχή είναι, έστω και καθυστερημένα, οι γείτονές μας να επιλέξουν το δρόμο της αποκλιμάκωσης. Της νομιμότητας, της ειρηνικής συνύπαρξης. Χωρίς ρητορικές εξάρσεις, αλλά με δημιουργικές πράξεις. Από πλευράς μου θα με βρουν πάντα έτοιμο να τείνω χείρα φιλίας. Δεν έχουμε περιθώρια για άλλες αχρείαστες εστίες έντασης. Έχουμε υποχρέωση να λύνουμε τις διαφορές μας ειρηνικά. Αυτό θέλουν οι λαοί μας. Αυτό θέλει ο ελληνικός, αυτό θέλει ο τουρκικός λαός, αυτό θέλει όλη η Ευρώπη. Σίγουρα αυτό θέλει η Αθήνα. Αξιότιμε Καγκελάριε, ολοκληρώνοντας τις επαφές μας ειλικρινά νιώθω πολύ πιο αισιόδοξος. Νομίζω ότι το ίδιο μπορούν να αισθάνονται και όλοι οι Έλληνες και όλοι οι Γερμανοί. Κάνουμε πολλά μαζί. Μπορούμε να κάνουμε πολλά περισσότερα. Με κατανόηση, με σεβασμό, με αλληλεγγύη, με τολμηρές κινήσεις συνεργασίας, γιατί όπως λέει και μία γερμανική παροιμία: «μοιρασμένη λύπη είναι μισή λύπη. Μοιρασμένη χαρά, είναι διπλή χαρά». «Geteiltes Leid ist halbes Leid. Geteilte Freude ist doppelte Freude». Και πάλι, καλώς ήρθατε στην Αθήνα, κ. Καγκελάριε. Olaf Scholz: Αγαπητέ Κυριάκο, αξιότιμες κυρίες και κύριοι, Είναι μία μεγάλη χαρά για εμένα το ότι βρίσκομαι σήμερα στην Αθήνα και ευχαριστώ εγκαρδίως για τη φιλοξενία. Η Ελλάδα και η Γερμανία συνδέονται με μία μακρά και πολυκύμαντη ιστορία, όπως μας υπενθυμίζει και η αυριανή εορτή του «ΟΧΙ». Σήμερα είμαστε στενοί εταίροι στην ΕΕ και σύμμαχοι στο ΝΑΤΟ. Οι πολίτες των χωρών μας διατηρούν φιλικές σχέσεις, όπως φαίνεται πάντοτε με εντυπωσιακό τρόπο μετά από κάθε τουριστική περίοδο. Την ημέρα την ξεκινήσαμε και οι δύο με μία επίσκεψη στην Ακρόπολη. Η επίσκεψη με εντυπωσίασε και ήταν για εμένα μία εξαιρετικά σημαντική στιγμή, καθώς στην κοινή μας ευρωπαϊκή ιστορία ανήκει και το ότι η Δημοκρατία εφαρμόστηκε εδώ για πρώτη φορά σε τόσο μεγάλο βαθμό, επηρέασε τις γλώσσες και την κοσμοθεωρία μας. Γι’ αυτό και είναι ένα από τα σημαντικότερα μνημεία της Ευρώπης. Και είμαι πολύ ικανοποιημένος για το ότι βρισκόμαστε μαζί στην κοινή μας Ένωση. Η αντιπροσωπεία μου και εγώ ήρθαμε σε μία νέα Ελλάδα. Παρά το γεγονός ότι όλοι στην Ευρώπη έχουμε πληγεί από τις τρέχουσες κρίσεις, είναι σαφές ότι οι οικονομικές μεταρρυθμίσεις εδώ στην Ελλάδα απέδωσαν καρπούς, και η δυναμική της οικονομίας της χώρας είναι εμφανής. Στο επίκεντρο των σημερινών μας διαβουλεύσεων βρέθηκαν οι μεγάλες προκλήσεις που έχουμε να αντιμετωπίσουμε στην Ευρώπη. Ακριβώς εξαιτίας αυτής της πρόκλησης είμαι ικανοποιημένος για το γεγονός ότι η συνεργασία ανάμεσα στις κυβερνήσεις μας είναι τόσο στενή και διέπεται από εμπιστοσύνη. Από τα θέματα που συζητήσαμε σήμερα, θα ήθελα να επισημάνω ιδιαιτέρως τρία. Κατ’ αρχάς είναι η ρωσική επίθεση στην Ουκρανία. Γιατί πρόκειται για την αιτία πολλών δυσκολιών, με τις οποίες είμαστε υποχρεωμένοι αυτή τη στιγμή να παλέψουμε. Γερμανία και Ελλάδα είναι απολύτως σύμφωνες ότι εξαρτάται από τη Ρωσία το να σταματήσει αμέσως ο αδικαιολόγητος επιθετικός πόλεμος εναντίον της Ουκρανίας και να αποσύρει τα στρατεύματά της. Είμαι ευγνώμων για το γεγονός ότι είμαστε από κοινού σε θέση να εξοπλίζουμε τις ουκρανικές Ένοπλες Δυνάμεις με στρατιωτικό υλικό που είναι απολύτως απαραίτητο, μεταξύ αυτού και τεθωρακισμένα οχήματα, και μάλιστα κατά τρόπον ώστε το υλικό αυτό μπορεί να χρησιμοποιηθεί άμεσα επιτόπου και χωρίς καμία άλλη καθυστέρηση. Η ενεργειακή κρίση στην Ευρώπη ήταν το δεύτερο μεγάλο θέμα το οποίο συζητήσαμε. Και αυτή είναι, φυσικά, άμεση συνέπεια της ρωσικής επίθεσης σε βάρος της Ουκρανίας. Και αυτό είναι κάτι που δεν πρέπει να λησμονούμε, όταν τώρα διαμαρτυρόμαστε για τις υψηλές τιμές στο φυσικό αέριο και το ηλεκτρικό ρεύμα. Ο στόχος μας θα πρέπει να είναι απολύτως σαφής: οι τιμές θα πρέπει να πέσουν. Και είμαστε σύμφωνοι ότι αυτή η κρίση μπορεί να αντιμετωπιστεί μόνον αν επιδείξουμε αλληλεγγύη. Την προηγούμενη εβδομάδα συζητήσαμε στο Ευρωπαϊκό Συμβούλιο λεπτομερώς το ζήτημα και θεωρώ ότι λάβαμε πολύ έξυπνες, καλές αποφάσεις. Σχεδιάζουμε να αξιοποιήσουμε την κοινή μας δύναμη για να δημιουργήσουμε κοινοπραξίες που θα μπορούν να αγοράζουν από κοινού φυσικό αέριο. Αυτό θα οδηγήσει στη μείωση των τιμών. Θέλουμε να δημιουργήσουμε τις δυνατότητες, π.χ. σε σχέση με τις χωρητικότητες αποθήκευσης, ώστε να αποκτήσουμε από κοινού ένα κομμάτι. Και θέλουμε να συνεισφέρουμε, ώστε με τις αποφάσεις που ελήφθησαν σε σχέση με την αντιμετώπιση των πολύ υψηλών τιμών να απομακρύνουμε από την αγορά τις κερδοσκοπικές δυνάμεις. Αυτό είναι εξαιρετικά σημαντικό. Σημαντικό θα είναι, όταν θα κάνουμε αυτό και θα υποστηρίξουμε τους πολίτες μας, το να μην λησμονήσουμε να επιταχύνουμε την ανάπτυξη των Ανανεώσιμων Πηγών Ενέργειας. Αυτή θα είναι η βάση για το ασφαλές ενεργειακό μέλλον της Ευρώπης. Χτίζουμε τις υποδομές. Και η Ελλάδα τα πηγαίνει στο θέμα αυτό εξαιρετικά. Αυτό που χρειαζόμαστε σήμερα είναι π.χ. οι εισαγωγές φυσικού αερίου, όμως αναπτύσσουμε και τις Ανανεώσιμες Πηγές Ενέργειας. Στο πλαίσιο του Ευρωπαϊκού Συμβουλίου εξετάσαμε και τα σημαντικά οικονομικά εργαλεία που έχουμε στη διάθεσή μας με το Ταμείο Ανάκαμψης, αλλά και με το πρόγραμμα REPowerEU. Πρόκειται για πολύ βοηθητικά προγράμματα, τα οποία ειδικά αυτήν την περίοδο είναι πολύ χρήσιμα και παρέχουν μεγάλα κεφάλαια για επενδύσεις στο μέλλον. Ο στόχος ακριβώς θα πρέπει να είναι το να γίνουμε ανεξάρτητοι από τις εισαγωγές Ενέργειας από τη Ρωσία, προκειμένου να μπορέσουμε να εγγυηθούμε μακροπρόθεσμα τις χαμηλές τιμές. Φυσικά συζητήσαμε και για την κατάσταση στην Ανατολική Μεσόγειο. Ήδη εκφράστηκα για το ζήτημα αυτό σε σημερινή μου συνέντευξη και είπα ό,τι είναι απαραίτητο. Η Μεσόγειος είναι μια περιοχή γεμάτη δυνατότητες, ειδικά στον οικονομικό τομέα, και θα έπρεπε να είναι προς το συμφέρον όλων των γειτονικών χωρών στην περιοχή να εξαντλήσουν όλες τις δυνατότητες αυτές προς όφελος των λαών τους. Κατά τις συνομιλίες μας αποκόμισα την εντύπωση ότι η Ελλάδα είναι απολύτως διατεθειμένη να κάνει κάτι τέτοιο, και ως προς αυτό μπορεί και θα πρέπει κανείς να της επιδείξει εμπιστοσύνη. Για παράδειγμα, οι σχέσεις καλής γειτονίας μεταξύ της Ελλάδας και της Τουρκίας δεν είναι σημαντικές μόνον για τις δύο χώρες, αλλά και για ολόκληρη την Ευρώπη και τη διατλαντική Συμμαχία. Γι’ αυτό και διακατέχομαι από τη βεβαιότητα πως όλα τα ζητήματα που εγείρονται μπορούν και πρέπει να επιλύονται πάντοτε με διάλογο και επί τη βάσει του Διεθνούς Δικαίου. Και τέλος -και επ’ αυτού συζητήσαμε και είναι σημαντικό για εμένα- μιλήσαμε πολύ σε σχέση και με τα συμβαίνοντα κατά τις τελευταίες εβδομάδες και μήνες για την περαιτέρω ανάπτυξη της ΕΕ. Πρόκειται για την Ουκρανία και την προοπτική που της διανοίξαμε, όπως και τη Μολδαβία και μακροπρόθεσμα και τη Γεωργία. Αλλά πρώτα απ’ όλα πρόκειται για την προοπτική των έξι βαλκανικών κρατών, τα οποία πριν από σχεδόν είκοσι χρόνια έλαβαν, σε μία συνάντηση στη Θεσσαλονίκη, την υπόσχεση ότι είναι δυνατόν να γίνουν μέλη της ΕΕ. Πρέπει πλέον να προκύψει κάτι από την υπόσχεση αυτή. Και οι δύο μας αισθανόμαστε πολύ υποχρεωμένοι να προωθήσουμε αυτή τη διαδικασία. Κατά την άποψή μου, είναι ο σωστός δρόμος. Ήταν πολύ καλές οι διαβουλεύσεις που είχαμε μέχρι τώρα. Είναι καλές οι σχέσεις μας, επί των οποίων μπορούμε να οικοδομήσουμε και τις οποίες θέλουμε να αναπτύξουμε περαιτέρω. Χαίρομαι για την καλή εξέλιξη της Ελλάδας. Και όσον αφορά τις προκλήσεις που είναι συνδεδεμένες με τον επιθετικό πόλεμο της Ρωσίας, θα τις αντιμετωπίσουμε από κοινού προς όφελος των πολιτών και των οικονομιών μας. Γιάννης Οικονόμου: Ο κ. Καγκελάριος και ο κ. Πρωθυπουργός θα απαντήσουν σε τέσσερις ερωτήσεις – δύο Ελλήνων και δύο Γερμανών δημοσιογράφων. Ξεκινάμε με τον κύριο Νίκο Μελέτη από την ΕΡΤ και στη συνέχεια με τον κύριο Michael Fischer από το DPA. Νίκος Μελέτης: Η ερώτησή μου για τον κ. Καγκελάριο. Κύριε Scholz, η Ευρώπη χαιρέτησε με ενθουσιασμό την αποφασιστικότητα με την οποία η Γερμανία καταδίκασε την αμφισβήτηση της ακεραιότητας της Ουκρανίας η οποία κατέληξε βεβαίως στη ρωσική εισβολή πριν από μερικούς μήνες. Ήθελα να ρωτήσω τη θέση σας για την καθημερινή αμφισβήτηση κυριαρχίας του ευρωπαϊκού εδάφους, την αμφισβήτηση που κάνει η Τουρκία στην ελληνική κυριαρχία στα νησιά του Αιγαίου, με πρόσχημα το αίτημα για αφοπλισμό τους. Olaf Scholz: Είπα και στη σημερινή μου συνέντευξη και θα ήθελα να επαναλάβω ότι όλοι έχουν συμφέρον να υπάρχουν καλές σχέσεις γειτονίας. Kαι ο Πρωθυπουργός τοποθετήθηκε σε αυτό το ζήτημα. Γιάννης Οικονόμου: Ο κ. Fischer και στη συνέχεια ο κ. Ευγενίδης από την τηλεόραση του STAR. Marc Fischer: Κύριε Καγκελάριε, θα ήθελα να κάνω μια ερώτηση σε σχέση με την Τουρκία. Η Υπουργός Εξωτερικών Baerbock τον Ιούλιο πήρε ξεκάθαρη θέση υπέρ της Ελλάδας στη διένεξη για τα νησιά. Βλέπετε κι εσείς τον ρόλο της Γερμανίας τόσο ξεκάθαρα στο πλευρό της Ελλάδας σε ό,τι αφορά αυτή τη διένεξη μεταξύ δύο εταίρων του ΝΑΤΟ ή βλέπετε εδώ έναν ουδέτερο ρόλο της Γερμανίας, ακόμα κι έναν διαμεσολαβητικό ρόλο; Και σε συνάρτηση με αυτό, θα ήταν πρόβλημα για εσάς αν η Ελλάδα εγκαταστήσει στα σύνορα με την Τουρκία τα Marder που μόλις παραδόθηκαν στο πλαίσιο της κυκλικής ανταλλαγής; Κύριε Πρωθυπουργέ, μια ερώτηση για το θέμα των επανορθώσεων: είπατε μόλις ότι είναι ένα ανοιχτό ζήτημα και ότι πρέπει να βρεθεί μια λύση που να είναι θετική και για τις δύο πλευρές. Καταλαβαίνουμε σωστά από αυτό ότι αναμένετε, όπως και η Πολωνία, διαπραγματεύσεις από τη Γερμανία για τις επανορθώσεις; Olaf Scholz: Αν μπορώ κατ’ αρχάς να πω, τα Marder παραδόθηκαν στην Ελλάδα και δεν δίνεται καθημερινή αναφορά πού βρίσκονται. Ούτε τη ζητάμε. Αυτό δεν το κάναμε ούτε στα άλλα οπλικά συστήματα που παραδώσαμε τα τελευταία χρόνια και δεν θα το κάνουμε ούτε στο μέλλον. Η Ελλάδα είναι ένας αξιοσέβαστος εταίρος του ΝΑΤΟ με τον οποίο συνεργαζόμαστε σε όλα τα πεδία και αυτή θα ήταν μια παράξενη στάση. Επομένως, δεν μπορώ να απαντήσω σε αυτή την ερώτηση και δεν θέλω να χρειαστεί να απαντήσω. Όσον αφορά τη συνεργασία, θα επαναλάβω αυτό που δήλωσα στην εφημερίδα, ότι οι εταίροι στο ΝΑΤΟ δεν πρέπει να αμφισβητούν ο ένας την κυριαρχία του άλλου και όλα τα ζητήματα πρέπει να επιλύονται με διάλογο και στη βάση του Διεθνούς Δικαίου και επ’ αυτού είμαστε σύμφωνοι. Υπήρχε τρίτη ερώτηση; Περί αυτού πρόκειται, να παρέχουμε βοήθεια σε όλα αυτά που πρέπει να γίνουν. Κυριάκος Μητσοτάκης: Κατ’ αρχάς, εγώ θέλω να εκφράσω την ικανοποίησή μου για την πολύ καθαρή στάση του Καγκελάριου Scholz, ότι δεν νοείται αμφισβήτηση εθνικής κυριαρχίας ευρωπαϊκής χώρας, μέλους του ΝΑΤΟ, πόσο μάλλον από άλλη χώρα του ΝΑΤΟ. Τα πράγματα εδώ είναι πολύ ξεκάθαρα. Και νομίζω ότι η Γερμανία έχει τοποθετηθεί στο ζήτημα αυτό με απόλυτη σαφήνεια. Είχα πολλές φορές την ευκαιρία να ενημερώσω και το Ευρωπαϊκό Συμβούλιο για το τι συμβαίνει στην Ανατολική Μεσόγειο και για το πώς εμείς αντιλαμβανόμαστε αυτήν την τουρκική κλιμάκωση. Αλλά και ποιοι μπορεί να είναι οι δρόμοι που μπορούν να οδηγήσουν σε μία αποκλιμάκωση και σε μια βελτίωση των σχέσεων μεταξύ Ελλάδος και Τουρκίας, που πιστεύω ότι τελικά θα είναι προς όφελος και των δύο λαών, αλλά και προς όφελος των σχέσεων Τουρκίας – Ευρωπαϊκής Ένωσης. Μπορώ να απαντήσω εγώ για λογαριασμό του Καγκελαρίου, για το ζήτημα των τεθωρακισμένων Marder. Έχει απόλυτο δίκιο ο Καγκελάριος να λέει ότι είναι δικό μας ζήτημα η διάταξη των δυνάμεών μας. Όμως μπορώ να σας απαντήσω ότι τα Marder θα κατευθυνθούν στον Έβρο. Διότι εκεί κρίνουν οι Ένοπλες Δυνάμεις ότι θα είναι πιο χρήσιμα. Από εκεί και πέρα, για το ζήτημα των επανορθώσεων: είναι ένα ανοιχτό ζήτημα, το ανέφερα και στην πρωτολογία μου. Ειδικά το ζήτημα του Κατοχικού Δανείου έχει ιδιαιτερότητες. Προσβλέπουμε πάντα σε μία συζήτηση και σε μία επίλυση του ζητήματος αυτού, αναγνωρίζοντας προφανώς τη δυσκολία και τις νομικές εκκρεμότητες οι οποίες έρχονται από το παρελθόν. Όπως είπα, η συζήτηση αυτή είναι μία συζήτηση η οποία για εμάς παραμένει επίκαιρη. Όμως το γεγονός -να το πω και αυτό- ότι δεν έχουμε καταφέρει να βρούμε μία λύση στο ζήτημα αυτό δεν θεωρώ ότι σκιάζει συνολικά το επίπεδο των Ελληνογερμανικών σχέσεων και τις μεγάλες προοπτικές που έχουμε να συνεργαστούμε σε μία σειρά από τομείς, στους οποίους νομίζω ότι αναφερθήκαμε και οι δύο στις εισαγωγικές μας τοποθετήσεις. Γιάννης Οικονόμου: Ο κ. Γιώργος Ευγενίδης από την τηλεόραση του STAR και στη συνέχεια ο κ. Daniel Brössler από την Süddeutsche Zeitung. Γιώργος Ευγενίδης: Καλημέρα σας κ. Καγκελάριε. Η επίσκεψή σας στην Ελλάδα πραγματοποιείται σε μια περίοδο κατά την οποία το κόστος των προγραμμάτων δημοσιονομικής σταθεροποίησης έχει περάσει, αλλά τώρα στην Ευρώπη είμαστε όλοι αντιμέτωποι με την ίδια ενεργειακή κρίση. Ο κ. Μητσοτάκης έχει καταθέσει εδώ και μήνες συγκεκριμένες προτάσεις για αυτό το θέμα, μεταξύ αυτών ένα πλαφόν στην τιμή του φυσικού αερίου. Εσείς, από την άλλη πλευρά, ανησυχείτε για την ενεργειακή επάρκεια. Δεν είναι όμως καιρός να βρεθεί μια ευρωπαϊκή λύση για τις τιμές του φυσικού αερίου ώστε να αντιμετωπίσουμε αυτή την υψηλή αστάθεια των ενεργειακών αγορών; Επειδή ο διάβολος στην Ευρώπη κρύβεται πολλές φορές στις λεπτομέρειες, περιμένετε ότι οι Υπουργοί Ενέργειας στις 24 Νοεμβρίου θα συμφωνήσουν εν τέλει στην πολιτική εντολή που πήραν από τους ηγέτες ή η μπάλα μπορεί να γυρίσει πάλι στους ηγέτες, με κίνδυνο να κλωτσάμε μονίμως το τενεκεδάκι παρακάτω; Κυριάκος Μητσοτάκης: Να απαντήσω πρώτα στο ερώτημα το οποίο με αφορά. Όπως είπε και ο Καγκελάριος, κάναμε σημαντική πρόοδο και νομίζω και οι κατευθύνσεις που δώσαμε στους Υπουργούς μας ήταν πολύ σαφείς. Και όλοι αναγνωρίζουμε ότι πρέπει να ληφθούν υπόψη -για να υπάρχει μια ευρωπαϊκή λύση- οι ανησυχίες όλων των κρατών-μελών. Μας απασχολεί προφανώς το ζήτημα της τιμής. Μας απασχολεί και το θέμα της ασφάλειας τροφοδοσίας. Όχι μόνο ως Ελλάδα ή ως Γερμανία. Ως Ευρώπη συνολικά. Και νομίζω ότι έχουμε καταλήξει πια σε ένα πλαίσιο, για να μπορέσουμε να αντιμετωπίσουμε αυτό που είναι το μείζον: οι απότομες διακυμάνσεις και κυρίως οι απότομες αυξήσεις, αυτό που αποκαλούμε «spikes», στις τιμές του φυσικού αερίου. Και νομίζω ότι το γεγονός ότι κάνουμε αυτή τη συζήτηση για την επιβολή μιας ρυθμιστικής παρέμβασης, έχει βοηθήσει για να πέσουν πολύ οι τιμές τον τελευταίο μήνα. Και ελπίζω, δε θα πω ότι είμαι σίγουρος, αλλά θα ήταν αποτυχία μας -και το συζητήσαμε αυτό στο Συμβούλιο- αν το θέμα ξαναγυρίσει σε μας. Δε θέλουμε να γυρίσει το θέμα ξανά στους αρχηγούς κρατών και κυβερνήσεων σε επίπεδο Ευρωπαϊκού Συμβουλίου. Θέλουμε να επιλυθεί σε επίπεδο Υπουργών. Και υπάρχει δυνατότητα να επιλυθεί σε επίπεδο Υπουργών. Olaf Scholz: Μπορώ εδώ να αρκεστώ στο να πω ότι συμφωνώ απολύτως, αλλά θα κάνω μια συμπληρωματική παρατήρηση. Στην πράξη υπάρχει ακόμη δουλειά που πρέπει να φέρουν εις πέρας οι Υπουργοί Ενέργειας, κυρίως σε ό,τι αφορά το να αποτρέψουμε τις κερδοσκοπικές υψηλές τιμές του φυσικού αερίου που αποθηκεύεται. Τεχνικά αυτό δεν είναι εύκολο. Υπάρχουν διαμαρτυρίες ότι για 3 με 4 ώρες οι τιμές είναι απίστευτα υψηλές και ξέρουμε ότι οι έμποροι κρατούν το φυσικό αέριο. Αν μπορούμε να το αποφύγουμε αυτό, θα οδηγούσε σε ηρεμία στις αγορές και σε περαιτέρω μείωση στις τιμές. Από αυτή την άποψη αν θέλουμε να μειώσουμε από κοινού τις τιμές, δεν πρόκειται για κάτι αφηρημένο αλλά πολύ συγκεκριμένα για αυτό το ζήτημα της κερδοσκοπίας και με αυτό πρέπει να ασχοληθούν πολλοί ειδικοί. Το δεύτερο είναι ότι πρέπει στην πράξη να εγγυηθούμε την ασφάλεια της παροχής ενέργειας, το ανέφερα και στην αρχική μου δήλωση. Είναι υποδειγματικό αυτό που κάνει η Ελλάδα με τη δημιουργία νέων δυνατοτήτων εισαγωγής LNG και επίσης η προσπάθεια σύνδεσης με αγωγούς που μπορούν να προμηθεύσουν άλλες χώρες. Αυτό πρέπει να το κάνουμε παντού στην Ευρώπη, να επεκτείνουμε την αμοιβαία διασύνδεσή μας και τις υποδομές μας, ώστε να μην εισέλθουμε σε κρίση όταν σε ένα σημείο προκύψει πρόβλημα. Η Γερμανία το κάνει αυτό και πήρε απόφαση για την κατασκευή τερματικών σταθμών στις ακτές της Βόρειας και της Βαλτικής Θάλασσας, όπου θα μπορεί να εισαχθεί LNG. Πρόκειται συγκεκριμένα για τέσσερα σημεία και θα προκύψουν 5 έως 6 εγκαταστάσεις επαναεριοποίησης και ήδη το επόμενο έτος θα φτάνει σε μεγάλη ποσότητα φυσικό αέριο στη Γερμανία αλλά και στις αγορές της δυτικής και ανατολικής Ευρώπης, διότι τη Γερμανία τη διατρέχουν υποδομές που δεν προορίζονται μόνο για την ίδια αλλά και για την παροχή αερίου σε πολλές άλλες χώρες. Συγχρόνως, λάβαμε πάρα πολλές αποφάσεις που έχουν μειώσει σημαντικά την ανάγκη για φυσικό αέριο για την παραγωγή ηλεκτρικής ενέργειας. Αυτό επετεύχθη με την επαναλειτουργία των μονάδων παραγωγής ενέργειας με άνθρακα, όχι για πάντα, αλλά για τα επόμενα δύο χρόνια. Υπήρχαν και τα αξιοποιήσαμε, ώστε να διασφαλίσουμε την ενεργειακή επάρκεια σε ολόκληρη την Ευρώπη. Είμαστε σε θέση για παράδειγμα να παράγουμε ηλεκτρική ενέργεια, όταν τα πυρηνικά εργοστάσια στη Γαλλία δεν μπορούν να παράγουν ηλεκτρική ενέργεια ή στην Ελβετία και την Αυστρία τα εργοστάσια που λειτουργούν με υδροηλεκτρική ενέργεια δεν μπορούν να παράγουν αρκετό ηλεκτρικό ρεύμα εξαιτίας της ξηρασίας. Επομένως βοηθάμε και άλλους. Αυτό αφορά και τις εγκαταστάσεις αποθήκευσης φυσικού αερίου, έχουμε γεμίσει από κοινού. Σε αυτές υπάρχει και φυσικό αέριο που προορίζεται και για γειτονικές χώρες και αυτό επίσης είναι κάτι που ελήφθη υπόψη. Γιάννης Οικονόμου: Ολοκληρώνουμε με τον κ. Brössler από την Süddeutsche Zeitung. Daniel Brössler: Κύριε Πρωθυπουργέ, στη Γερμανία διεξάγεται συζήτηση για τους κινδύνους από τις κινεζικές επενδύσεις σε κρίσιμες υποδομές. Στην Ελλάδα εδώ και καιρό το λιμάνι του Πειραιά βρίσκεται κατά πλειοψηφία σε κινεζική κατοχή. Ποια είναι η εμπειρία που έχετε αποκομίσει από αυτό; Μετανιώνετε, από την άποψη της σημερινής παγκόσμιας πολιτικής κατάστασης, για το ότι πουλήθηκε στην Κίνα ή σε μια κινεζική επιχείρηση αυτό το λιμάνι; Κύριε Καγκελάριε, είστε ικανοποιημένος με την τωρινή απόφαση για την πώληση του 24,9% του τερματικού σταθμού του λιμένος του Αμβούργου στην Cosco ή θα προτιμούσατε να μπορούσε να πωληθεί το 35%; Φοβάστε ότι η Cosco δεν θα το κάνει και θα αποσυρθεί από αυτή την επένδυση; Κυριάκος Μητσοτάκης: Κατ’ αρχάς, θέλω να υπενθυμίσω ότι είχαμε μία πολύ ενδιαφέρουσα συζήτηση σε επίπεδο Ευρωπαϊκού Συμβουλίου για τη σχέση την οποία πρέπει να έχει η Ευρωπαϊκή Ένωση με την Κίνα. Mια δύσκολη, μια σύνθετη σχέση καθώς η Κίνα είναι ταυτόχρονα αντίπαλος, ανταγωνιστής αλλά και εταίρος σε ζητήματα, παραδείγματος χάριν, όπως η κλιματική αλλαγή. Νομίζω ότι κανείς δεν είναι αφελής, ως προς τις σχέσεις της Ευρώπης με την Κίνα. Και η ανάγκη να μην είμαστε εξαρτημένοι από κανέναν σε επίπεδο μοναδικού προμηθευτή αναδείχθηκε πολύ έντονα και μετά την περιπέτεια των σχέσεών μας με τη Ρωσία. Και νομίζω ότι αυτό θα διέπει συνολικά τις σχέσεις μας ως ευρωπαϊκή οικογένεια, αλλά και σε διμερές επίπεδο με την Κίνα από εδώ και στο εξής. Τώρα, για το λιμάνι του Πειραιά. Θέλω να θυμίσω ότι αυτή η επένδυση έχει ολοκληρωθεί εδώ και 13-14 χρόνια, αν δεν κάνω λάθος, σε μία εποχή όπου ελάχιστοι ενδιαφερόντουσαν να επενδύσουν σε ελληνικές υποδομές, στην αρχή της μεγάλης χρηματοπιστωτικής κρίσης. Η Ελλάδα είναι μία χώρα η οποία σέβεται την ασφάλεια του Δικαίου και κατά συνέπεια τιμά τις συμφωνίες, οι οποίες υπεγράφησαν από τους προκατόχους αυτής της Κυβέρνησης. Αν με ρωτάτε εάν ανησυχώ ιδιαίτερα για την επένδυση αυτή, θα σας πω ευθέως: όχι, δεν ανησυχώ ιδιαίτερα. Το λιμάνι σίγουρα έχει αποδώσει πολύ καλύτερα αυτή τη στιγμή σε σχέση με το πώς απέδιδε στο παρελθόν. Όμως πρέπει να σας πω ταυτόχρονα ότι υπάρχει, όχι μόνο σε ελληνικό αλλά σε ευρωπαϊκό επίπεδο, ένα φίλτρο πια, ένα γεωπολιτικό φίλτρο για σημαντικές επενδύσεις υποδομών οι οποίες γίνονται στην Ευρώπη. Και να προσθέσω και κάτι τελευταίο. Ότι η Ελλάδα πια είναι στην ευχάριστη θέση, επειδή η οικονομία της πηγαίνει πολύ καλύτερα και επειδή έχει βελτιωθεί σημαντικά ως επενδυτικός προορισμός, να μην είναι εξαρτημένη από μία ή δύο ή πολύ λίγες χώρες ως προμηθευτές κεφαλαίων για επενδύσεις σε έργα υποδομής. Έχουν γίνει πολλές επενδύσεις σε έργα υποδομής τα τελευταία τρία χρόνια. Η Κίνα δε συμμετείχε σε καμία από αυτές τις επενδύσεις. Olaf Scholz: Και εδώ μπορώ μόνο να συμφωνήσω. Στην πράξη, εφόσον πρέπει να επανεξετάσουμε τη σχέση μας με την Κίνα, όπως είπε ο Πρωθυπουργός, πρέπει να μεριμνήσουμε ώστε να υπάρχει διαφοροποίηση στις διεθνείς μας σχέσεις, να διασφαλίσουμε ότι από κανέναν δεν θα εξαρτώμεθα μονομερώς. Σίγουρα αυτό είναι το δίδαγμα που προκύπτει από πολλές από τις τρέχουσες εξελίξεις με τη Ρωσία και είναι πάρα πολύ σημαντικό να το έχουμε πάντα κατά νου. Αυτό σημαίνει ότι τώρα παντού στην Ευρώπη λαμβάνονται επιχειρηματικές αποφάσεις που συμβάλλουν στο να είναι κανείς σε θέση να έχει πολλές δυνατότητες στην εφοδιαστική αλυσίδα και αγορές για τις εξαγωγές του και να μην επικεντρώνεται σε μία χώρα. Και πιστεύω ότι είναι πάντα σωστό, αυτοί που ίσως για κάποιο καιρό δεν ήταν αρκετά προσεκτικοί, να το κάνουν τώρα, λαμβάνοντας υπόψη τις εξελίξεις σε όλο τον κόσμο. Σε ό,τι αφορά την ερώτηση για τη συγκεκριμένη επένδυση, πρόκειται ουσιαστικά για έναν τερματικό σταθμό, μία διαχειρίστρια εταιρεία, σε ένα μεγάλο λιμάνι με πολλές διαχειρίστριες εταιρείες, άρα (πρόκειται για κάτι) πολύ λίγο. Και αφορά μια μειοψηφική συμμετοχή κατά 24,9%. Με ρωτήσατε αν το βρίσκω καλή λύση. Ναι. Τη θεωρώ σωστή. Και ήταν εύλογο εγχείρημα να μην υπάρχει η λάθος επιρροή στις υποδομές, κάτι που δεν έγινε σε αυτή την περίπτωση, γιατί πρόκειται μόνο για αυτό που σας περιέγραψα. Και για εκείνους που δεν κατανοούν τις λεπτομέρειες της συζήτησης που διεξάγεται στη Γερμανία, το λιμάνι ανήκει πλήρως στην εταιρεία του λιμένος που είναι κρατική και θα παραμείνει έτσι και ποτέ δεν θα ιδιωτικοποιηθεί. Κυριάκος Μητσοτάκης: Ωραία, σας ευχαριστούμε πολύ. "
2022-10-20,30466,https://www.primeminister.gr/2022/10/20/30466,Δηλώσεις του Πρωθυπουργού Κυριάκου Μητσοτάκη κατά την άφιξή του στη Σύνοδο του Ευρωπαϊκού Συμβουλίου στις Βρυξέλλες | Ο Πρωθυπουργός της Ελληνικής Δημοκρατίας,"Το Ευρωπαϊκό Συμβούλιο το οποίο ξεκινά σήμερα θα είναι κρίσιμο, διότι έχει έρθει πια η ώρα να πάρουμε ευρωπαϊκές αποφάσεις για την αντιμετώπιση του πιο κρίσιμου ζητήματος που απασχολεί όλες τις ευρωπαϊκές κοινωνίες. Και αναφέρομαι στο υψηλό κόστος ενέργειας, το οποίο προκαλεί αλυσιδωτές επιπτώσεις, με πολύ υψηλά επίπεδα πληθωρισμού. Θεωρώ ότι μετά από πολλή δουλειά προεργασίας έχουμε φτάσει πια στο σημείο να έχουμε στη διάθεσή μας ένα πακέτο προτάσεων από την Ευρωπαϊκή Επιτροπή που κινείται στη σωστή κατεύθυνση. Και πιστεύω, πραγματικά, ότι θα μπορέσουμε να πείσουμε και τους πιο καχύποπτους μετέχοντες στο Ευρωπαϊκό Συμβούλιο ότι τώρα είναι η ώρα να πάρουμε αυτές τις τολμηρές αποφάσεις. Να επιβάλουμε ένα πλαφόν στην τιμή του φυσικού αερίου, στο επίπεδο του TTF, έτσι ώστε να μπορέσουμε να δώσουμε μία απάντηση σε όσους εργαλειοποιούν την ενέργεια για να επιβάλουν αχρείαστο πόνο στις ευρωπαϊκές κοινωνίες. Σε κάθε περίπτωση, θέλω να επαναλάβω ότι η Ελληνική Κυβέρνηση θα εξακολουθεί να στηρίζει την ελληνική κοινωνία και κυρίως τους πιο ευάλωτους συμπολίτες μας για να ξεπεράσουμε όλοι μαζί αυτόν τον δύσκολο χειμώνα. Έχουμε δαπανήσει πάνω από 7 δισ. μόνο το 2022 -ένα σημαντικό μέρος των οποίων έχει προέλθει από τους ίδιους τους παραγωγούς ενέργειας- και με αυτόν τον τρόπο έχουμε καταφέρει να συγκρατήσουμε τους λογαριασμούς του ηλεκτρικού ρεύματος σε αποδεκτά επίπεδα. Είναι εξάλλου κάτι το οποίο διαπιστώνουν όλοι οι Έλληνες πολίτες όταν λαμβάνουν τους λογαριασμούς τους. Βλέπουν το ποσό της επιδότησης και αντιλαμβάνονται τι θα πλήρωναν εάν δεν υπήρχε αυτή η σημαντική κρατική παρέμβαση. Ερώτηση εκτός μικροφώνου Κυριάκος Μητσοτάκης: Πιστεύω πως οι προτάσεις που έκανε η Ευρωπαϊκή Επιτροπή κινούνται προς τη σωστή κατεύθυνση. Μιλάμε για ένα συνολικό πακέτο, τμήμα του οποίου είναι αυτό που αποκαλούμε ένα «πλαφόν τιμών» ή ένας «διάδρομος τιμών», που θα θέσει όριο στην ακραία μεταβλητότητα που έχουμε δει στον δείκτη TTF. Πιστεύω πως υπάρχουν τρόποι να ξεπεράσουμε αυτό που θα μπορούσε να συνιστά εύλογη ανησυχία από τα κράτη-μέλη που φοβούνται για την εφοδιαστική ασφάλεια. Πιστεύω πως η Ευρωπαϊκή Επιτροπή έχει σκεφτεί καλά τις προτάσεις της και θα προσδοκούσα πως μέχρι το τέλος της Συνόδου Κορυφής θα υπάρξει συμφωνία ώστε να αναθέσουμε στην Ευρωπαϊκή Επιτροπή να προχωρήσει με αυτές τις προτάσεις, οι οποίες θα συμπεριλάμβαναν αυτό που αποκαλούμε «πλαφόν στον δείκτη TTF». Πιστεύω πως αυτό απαιτείται σήμερα στο επίπεδο της ευρωπαϊκής ηγεσίας. Θεωρώ ότι ήδη έχουμε χάσει πολύ χρόνο. Έχουμε πληρώσει στη Ρωσία αχρείαστα ποσά όσον αφορά τις υπερβολικές τιμών φυσικού αερίου. Και εάν θέλουμε να στείλουμε μήνυμα στις ευρωπαϊκές κοινωνίες ότι υπάρχει ευρωπαϊκή λύση σε κάτι που ουσιαστικά συνιστά ευρωπαϊκό πρόβλημα, θα πρέπει να δράσουμε τώρα. Δημοσιογράφος: Δεν γνωρίζω πόσο στενές είναι οι σχέσεις της Ελλάδας με το Ηνωμένο Βασίλειο. Μπορώ να έχω ένα σύντομο σχόλιο από εσάς, κ. Πρωθυπουργέ, για το γεγονός ότι η Liz Truss ανακοίνωσε μόλις ότι παραιτείται; Κυριάκος Μητσοτάκης: Μόλις το πληροφορήθηκα, συνεπώς δεν έχω δει τις δηλώσεις της (Liz Truss). Δεν θέλω να τοποθετηθώ δημοσίως για το ζήτημα αυτό. Αρκεί να υπογραμμίσουμε ότι πάντα υποστηρίζαμε μια παραγωγική σχέση μεταξύ της Ευρωπαϊκής Ένωσης και του Ηνωμένου Βασιλείου. Και ελπίζω ότι αυτή η πολιτική αστάθεια που μαστίζει το Ηνωμένο Βασίλειο εδώ και αρκετό καιρό επιτέλους θα λήξει. Σας ευχαριστώ. "
2022-10-07,30368,https://www.primeminister.gr/2022/10/07/30368,Δηλώσεις του Πρωθυπουργού Κυριάκου Μητσοτάκη κατά την άφιξή του στην έκτακτη Σύνοδο του Ευρωπαϊκού Συμβουλίου στην Πράγα | Ο Πρωθυπουργός της Ελληνικής Δημοκρατίας,"Κυριάκος Μητσοτάκης: Στη σημερινή έκτακτη Σύνοδο Κορυφής της Ευρωπαϊκής Ένωσης, στην Πράγα, θα έχουμε την ευκαιρία να επανέλθουμε στο κρίσιμο ζήτημα το οποίο μας απασχολεί όλους τους τελευταίους μήνες. Αναφέρομαι στις εξαιρετικά υψηλές τιμές ενέργειας -και ειδικά του φυσικού αερίου- ως αποτέλεσμα της απρόκλητης εισβολής της Ρωσίας στην Ουκρανία και της απόπειρας της Ρωσίας να εργαλειοποιήσει τις πηγές ενέργειας εις βάρος της Ευρώπης. Πιστεύω, ότι οι συνθήκες έχουν πια πλήρως ωριμάσει ώστε στην επόμενη Σύνοδο Κορυφής, στις Βρυξέλλες, να πάρουμε τις οριστικές μας αποφάσεις για μια δραστική παρέμβαση στην αγορά του φυσικού αερίου. Όλοι πια αντιλαμβάνονται αυτό το οποίο η Ελληνική Κυβέρνηση ισχυριζόταν εδώ και αρκετούς μήνες: ότι η αγορά του φυσικού αερίου πρακτικά δεν λειτουργεί, ότι χρειάζεται μια δραστική παρέμβαση για να μειώσουμε το κόστος του φυσικού αερίου σε Ευρωπαϊκό επίπεδο και με αυτόν τον τρόπο να διευκολύνουμε τις εθνικές κυβερνήσεις να υποστηρίξουν τις επιχειρήσεις και τα νοικοκυριά της Ευρωπαϊκής Ένωσης. Εκτιμώ ότι και η Ευρωπαϊκή Επιτροπή κινείται πια σε αυτή την κατεύθυνση και θα αναμένουμε τις οριστικές της προτάσεις για λήψη αποφάσεων, στο δικό μας επίπεδο, σε λίγες εβδομάδες στη Σύνοδο Κορυφής της Ευρωπαϊκής Ένωσης, στις Βρυξέλλες. Δημοσιογράφος: Κύριε Πρόεδρε, θα ήθελα ένα σχόλιό σας για τη χθεσινή στάση του κυρίου Ερντογάν και τα όσα διημείφθησαν στο δείπνο των ηγετών. Κυριάκος Μητσοτάκης: Η Ελλάδα ουδέποτε προκαλεί, απαντά, όμως, πάντα με αυτοπεποίθηση κάθε φορά που θα προκαλείται. Είχα την ευκαιρία ενώπιον των 43 ηγετών που βρέθηκαν σε αυτή την πρώτη σύναξη της Ευρωπαϊκής Πολιτικής Κοινότητας να επαναλάβω αυτά τα οποία είπα και στον Οργανισμό Ηνωμένων Εθνών. Ότι δεν νοείται σήμερα να κατηγορείται η Ελλάδα ότι αυξάνει την ένταση στο Αιγαίο, όταν η Τουρκία είναι αυτή η οποία θέτει ευθέως ζητήματα που αφορούν μέχρι και την κυριαρχία των ελληνικών νησιών. Κι ότι είναι αδύνατον να προχωρήσουμε σε μία εκτόνωση των σχέσεων μεταξύ Ελλάδος και Τουρκίας, όσο συνεχίζεται αυτή η ρητορική. Δηλώνω, όμως, για ακόμα μία φορά ότι η Ελλάδα δεν είναι αυτή η οποία κλείνει την πόρτα του διαλόγου. Αισθανόμαστε απόλυτη αυτοπεποίθηση και τη βεβαιότητα ότι έχουμε το δίκιο και το Διεθνές Δίκαιο με το μέρος μας. Πιστεύω, λοιπόν, ότι ήταν μία πρώτης τάξης ευκαιρία μέσα από αυτόν τον διάλογο, ο οποίος έγινε μπροστά σε όλους τους ηγέτες, να αντιληφθούν και ενδεχομένως συνάδελφοί μου οι οποίοι δεν έχουν βαθιά γνώση των ζητημάτων αυτών, ποιος είναι αυτός ο οποίος προκαλεί, ποιος είναι αυτός ο οποίος υψώνει τους τόνους και ποια είναι εκείνη η χώρα η οποία με αυτοπεποίθηση υπερασπίζεται την κυριαρχία και τα κυριαρχικά της δικαιώματα χωρίς ποτέ, όμως, να κλείνει την πόρτα του διαλόγου. Επαναλαμβάνουμε: κλείνουμε όλα τα παράθυρα σε κάθε πρόκληση. Αφήνουμε ανοιχτή την πόρτα του διαλόγου. Δημοσιογράφος: Και ένα σχόλιό σας για τα τραγικά ναυάγια στο Αιγαίο κύριε Πρόεδρε. Κυριάκος Μητσοτάκης: Για ακόμα μια φορά θέλω να εκφράσω τη βαθιά μου θλίψη για αυτά τα οποία έγιναν εχθές σε δύο ναυάγια στη Λέσβο και έξω από τα Κύθηρα. Νομίζω ότι όλοι διαπίστωσαν ότι με αυτοθυσία το Ελληνικό Λιμενικό, η ακτοφυλακή, αλλά και όλες οι άλλες κρατικές υπηρεσίες, έσπευσαν να σώσουν κατατρεγμένους ανθρώπους οι οποίοι δυστυχώς μπήκαν σε βάρκες χωρίς σωσίβια και απέπλευσαν από τις τουρκικές ακτές μέσα σε πάρα πολύ δύσκολες καιρικές συνθήκες. Πρέπει επιτέλους να σταματήσει αυτή η εργαλειοποίηση του προσφυγικού. Καλώ ακόμα μια φορά την Τουρκία, να συνεργαστεί με την Ελλάδα έτσι ώστε να εξαλείψουμε μια και καλή αυτά τα δίκτυα, τα άθλια δίκτυα των διακινητών κατατρεγμένων ανθρώπων. Να μην χάνονται άλλες ζωές αχρείαστα στο Αιγαίο. Δεν υπάρχει καμία αμφιβολία ότι η Τουρκία εφόσον το θέλει, το έχει αποδείξει εξάλλου, μπορεί να κάνει περισσότερα ώστε να περιορίσει το πρόβλημα, το οποίο γεννάται στη ρίζα του και αυτό έγκειται στις βάρκες οι οποίες φεύγουν από τις τουρκικές ακτές. Από εκεί και πέρα η Ελλάδα θα εξακολουθεί να κάνει αυτό το οποίο κάνει πιστεύω με αποτελεσματικότητα και με ανθρωπιά, τα τελευταία τρία χρόνια: να υπερασπίζεται τα σύνορά της – ταυτόχρονα όμως να προστρέχει και να σώζει κάθε άνθρωπο ο οποίος κινδυνεύει να χάσει τη ζωή του στη θάλασσα. Bloomberg: Κύριε Μητσοτάκη, βλέπετε κάποια πρόοδο στις συνομιλίες σχετικά με την επιβολή πλαφόν στις τιμές του αερίου; Πότε θεωρείτε πώς θα έχει ληφθεί η σχετική απόφαση; Κυριάκος Μητσοτάκης: Όπως γνωρίζετε, έχουμε προτείνει και υποστηρίξει ένα πλαφόν στις τιμές του φυσικού αερίου από τον περασμένο Μάρτιο. Βλέπω ότι υπάρχει αυξανόμενη υποστήριξη άλλων αρχηγών κρατών και κυβερνήσεων οι οποίοι έχουν συνταχθεί με το κάλεσμά μας για μία πιο δραστική παρέμβαση στην χονδρική αγορά του φυσικού αερίου και με ενθαρρύνει ιδιαίτερα το γεγονός ότι η Πρόεδρος της Ευρωπαϊκής Επιτροπής έχει αναγνωρίσει την ανάγκη για μία δραστική -προσωρινή αλλά δραστική- παρέμβαση στην αγορά φυσικού αερίου. Εκείνο που θα περιμέναμε από την Ευρωπαϊκή Επιτροπή -και αυτό είναι κάτι που πιστεύω ότι θα αναθέσουμε στην Ευρωπαϊκή Επιτροπή να κάνει για ακόμη μια φορά- είναι να καταλήξει σε μια συγκεκριμένη πρόταση μέχρι την επόμενη Σύνοδο Κορυφής στις Βρυξέλλες, σε μερικές εβδομάδες από τώρα. Είναι ώρα αποφάσεων. Πρέπει να πάρουμε αποφάσεις τώρα. Πιστεύω ότι έχουμε ήδη χάσει χρόνο. Πληρώνουμε υψηλότερες τιμές απ’ ό,τι θα έπρεπε. Στηρίζουμε τα νοικοκυριά από τους εθνικούς προϋπολογισμούς μας, αλλά υπάρχει ένα όριο όσον αφορά τα πόσα μπορούμε να κάνουμε και μας δίνεται η ευκαιρία να επιδείξουμε την ευρωπαϊκή μας δύναμη με ενιαίο τρόπο ώστε να αποτρέψουμε τον Putin από το να εργαλειοποιεί το φυσικό αέριο σε βάρος των ευρωπαϊκών κοινωνιών. Bloomberg: Μέχρι την επόμενη Σύνοδο Κορυφής; Κυριάκος Μητσοτάκης: Στην επόμενη Σύνοδο Κορυφής. Η απόφαση πρέπει να ληφθεί. Χρειαζόμαστε μια συγκεκριμένη πρόταση από την Ευρωπαϊκή Επιτροπή μέχρι την επόμενη Σύνοδο και η απόφαση θα πρέπει να ληφθεί μέχρι την επόμενη Σύνοδο. Έχουμε ήδη χάσει χρόνο. Σας ευχαριστώ. "
2022-10-06,30354,https://www.primeminister.gr/2022/10/06/30354,Δήλωση του Πρωθυπουργού Κυριάκου Μητσοτάκη κατά την άφιξή του στη Σύνοδο Κορυφής της Ευρωπαϊκής Πολιτικής Κοινότητας στην Πράγα | Ο Πρωθυπουργός της Ελληνικής Δημοκρατίας,"Αυτούς τους τόσο δύσκολους καιρούς, η Ευρωπαϊκή Πολιτική Κοινότητα είναι ένα νέο φόρουμ που φέρνει κοντά όλες τις χώρες της ηπείρου με στόχο την προώθηση της κοινής μας ασφάλειας και ευημερίας. Είναι αυτονόητο πως μία τέτοια κοινότητα χωρών θα πρέπει να εδράζεται σε κοινές αξίες που θα πρέπει να μοιραζόμαστε όλοι. Ο σεβασμός του Διεθνούς Δικαίου, η θεμελιώδης προστασία των ανθρωπίνων δικαιωμάτων θα πρέπει να είναι ο ακρογωνιαίος λίθος που στηρίζει αυτή τη νέα προσπάθεια. Ελπίζω, ειλικρινά, πως όλες οι χώρες που συμμετέχουν σήμερα και πιθανώς θα συμμετάσχουν στο μέλλον μοιράζονται αυτές τις κοινές αρχές και αξίες, όχι μόνο στα λόγια αλλά και στην πράξη. Σε ένα διαφορετικό ζήτημα, θα ήθελα να εκφράσω τη βαθιά θλίψη μου για την τραγική απώλεια ανθρώπινων ζωών το πρωί και αργά χθες το βράδυ, σε δύο διαφορετικά ναυάγια στο Αιγαίο, παρά τις ηρωικές προσπάθειες του ελληνικού Λιμενικού. Πιστεύω ότι ήρθε η ώρα να συνεργαστούμε πραγματικά, με πολύ πιο ουσιαστικό τρόπο, προκειμένου να αποφύγουμε την επανάληψη τέτοιων περιστατικών στο μέλλον και να εξουδετερώσουμε εντελώς τους διακινητές που εκμεταλλεύονται αθώους ανθρώπους, απελπισμένους ανθρώπους, οι οποίοι προσπαθούν να φτάσουν στην ευρωπαϊκή ήπειρο με σκάφη που σαφώς δεν είναι αξιόπλοα. "
2022-10-01,30305,https://www.primeminister.gr/2022/10/01/30305,Δήλωση του Πρωθυπουργού Κυριάκου Μητσοτάκη κατά την άφιξή του στην τελετή για την έναρξη της εμπορικής λειτουργίας του διασυνδετήριου αγωγού φυσικού αερίου Ελλάδας – Βουλγαρίας (IGB) | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης βρίσκεται στη Σόφια όπου συμμετέχει στην τελετή για την έναρξη της εμπορικής λειτουργίας του διασυνδετήριου αγωγού φυσικού αερίου Ελλάδας – Βουλγαρίας (IGB). Προσερχόμενος στην εκδήλωση ο Πρωθυπουργός έκανε την ακόλουθη δήλωση: «Θέλω να εκφράσω τη μεγάλη μου ικανοποίηση για το γεγονός ότι ένα πολύ σημαντικό έργο ενεργειακής διασύνδεσης έχει πια και επίσημα ολοκληρωθεί. Ο αγωγός IGB, ο οποίος συνδέει τα συστήματα φυσικού αερίου Ελλάδας και Βουλγαρίας θα δώσει τη δυνατότητα στη Βουλγαρία να διευρύνει τις πηγές τροφοδοσίας σε φυσικό αέριο, αλλά ταυτόχρονα ενισχύει και τη θέση της Ελλάδος ως ενός σημαντικού γεωστρατηγικού, γεωπολιτικού παίκτη στον ευρύτερο περιφερειακό χάρτη ενέργειας. Οι επενδύσεις που η Ελλάδα κάνει συνολικά στην Αλεξανδρούπολη αναδεικνύουν την πόλη αυτή ως μία νέα εναλλακτική πηγή εισόδου ενέργειας -σε πρώτη φάση υγροποιημένου φυσικού αερίου- για να καλύψουμε όχι μόνο τις ανάγκες της Ελλάδος, τις ανάγκες των Βαλκανίων, γιατί όχι και τις ανάγκες της κεντρικής Ευρώπης. Σε μία εποχή που η Ρωσία χρησιμοποιεί το φυσικό αέριο ως όπλο, απαιτείται περισσότερη συνεργασία μεταξύ των χωρών έτσι ώστε να απενεργοποιήσουμε αυτή την ξεκάθαρη απόπειρα απειλής, η οποία στρέφεται τελικά κατά όλων των ευρωπαίων πολιτών. Απαιτείται, όμως, ακόμα περισσότερη ευρωπαϊκή συνεργασία, αντίστοιχη με αυτή που έχουν επιδείξει τα κράτη της Βαλκανικής. Έχουμε συζητήσει εδώ και πάρα πολλούς μήνες για το ζήτημα του πλαφόν στο φυσικό αέριο. Η συζήτηση αυτή έχει ωριμάσει, 15 χώρες έχουν στηρίξει αυτή την πρωτοβουλία και πιστεύω ότι έχει έρθει η ώρα πια και η Ευρωπαϊκή Επιτροπή να κινηθεί πιο γρήγορα, να καταθέσει συγκεκριμένες προτάσεις ώστε να μπορούμε πια -το αργότερο στην τακτική Σύνοδο Κορυφής στις Βρυξέλλες- να πάρουμε οριστικές αποφάσεις. Είναι αδιανόητο αυτή τη στιγμή να μην υπάρχει ευρωπαϊκή αλληλεγγύη και να υπάρχουν χώρες οι οποίες ακολουθούν μία αυτόνομη πολιτική στήριξης των δικών τους κοινωνιών, μόνο και μόνο επειδή έχουν την οικονομική και δημοσιονομική δυνατότητα να το πράττουν. Η Ευρώπη πρέπει να αποδείξει ότι μπορεί να σταθεί στο ύψος των περιστάσεων και να επιδείξει την απαραίτητη ευρωπαϊκή αλληλεγγύη όταν βρίσκεται αντιμέτωπη με μία υπαρξιακή οικονομική κρίση». "
2022-09-16,30176,https://www.primeminister.gr/2022/09/16/30176,"Δηλώσεις της Προέδρου της Δημοκρατίας, Κατερίνας Σακελλαροπούλου και του Πρωθυπουργού Κυριάκου Μητσοτάκη κατά την έναρξη της συνάντησής τους στο Προεδρικό Μέγαρο | Ο Πρωθυπουργός της Ελληνικής Δημοκρατίας","Κυριάκος Μητσοτάκης: Είχαμε, όπως γνωρίζετε, την ευκαιρία να παρουσιάσουμε στη Θεσσαλονίκη, το προηγούμενο Σαββατοκύριακο, το πλήρες πρόγραμμα της Kυβέρνησης για το πώς θα αντιμετωπίσουμε τις εξαιρετικά δύσκολες επιπτώσεις ενός σκληρού χειμώνα, ο οποίος έρχεται μπροστά μας.
Βρισκόμαστε αντιμέτωποι με μια πρωτοφανή ενεργειακή κρίση. Αποκλειστικός υπεύθυνος γι’ αυτή την κρίση είναι η Ρωσία και η ρωσική εισβολή στην Ουκρανία, η οποία έχει οδηγήσει τις τιμές του φυσικού αερίου σε πρωτόγνωρα ύψη. Είναι υποχρέωσή μας να αντιμετωπίσουμε αυτή την πρόκληση σε εθνικό αλλά και σε ευρωπαϊκό επίπεδο.
Σε εθνικό επίπεδο, όπως γνωρίζετε, έχουμε ήδη ξεδιπλώσει ένα σχέδιο στήριξης των λογαριασμών του ηλεκτρικού ρεύματος, το οποίο στην πράξη εξουδετερώνει τη ρήτρα αναπροσαρμογής, και θέσαμε, πρώτοι στην Ευρώπη, σε λειτουργία έναν μηχανισμό ανακύκλωσης των υπερκερδών των παραγωγών ηλεκτρικής ενέργειας, τα οποία τα διοχετεύουμε στο ταμείο ενεργειακής μετάβασης και με τη στήριξη του προϋπολογισμού μας δίνει τη δυνατότητα να μπορούμε να στηρίξουμε τιμές ηλεκτρικής ενέργειας σε επίπεδα τα οποία θα είναι λογικά. Υψηλότερες από ό,τι ήταν στο παρελθόν, πολύ χαμηλότερες όμως από αυτές που είδαν αρκετοί καταναλωτές πέρυσι τον χειμώνα. Όμως δεν μπορούμε να σταματήσουμε εκεί. Πρέπει να κάνουμε παρεμβάσεις και στα υπόλοιπα καύσιμα και στο φυσικό αέριο. Θα γίνουν συγκεκριμένες εξαγγελίες την ερχόμενη εβδομάδα για την επιδότηση, την οποία δρομολογούμε για εκείνους τους καταναλωτές οι οποίοι είναι εξαρτημένοι από το φυσικό αέριο και δεν μπορούν – και θα είναι και οι περισσότεροι – να χρησιμοποιήσουν πετρέλαιο θέρμανσης, αλλά και για παρεμβάσεις οι οποίες θα γίνουν στο πετρέλαιο θέρμανσης με μια επιδότηση στην αντλία, η οποία θα χρηματοδοτηθεί από τα υπερκέρδη των διυλιστηρίων, όπως πια μας επιβάλλει και η Ευρωπαϊκή Ένωση να κάνουμε με βάση τις πρόσφατες αποφάσεις της. Και σε αυτό πρέπει να προσθέσουμε βέβαια το εξαιρετικά διευρυμένο επίδομα θέρμανσης, το οποίο λαμβάνουν όλοι με κριτήρια, όπως ξέρετε, γεωγραφικά και εισοδηματικά.
Αυτό μας δίνει ένα πλαίσιο προστασίας για να μπορέσουμε να αντιμετωπίσουμε τις δύσκολες συνέπειες του χειμώνα, τον οποίο έχουμε μπροστά μας. Ταυτόχρονα εξακολουθούμε να εργαζόμαστε και σε ευρωπαϊκό επίπεδο για να υπάρχει μια πιο δραστική παρέμβαση. Λυπάμαι, διότι δεν έχουμε καταφέρει ακόμα να συμφωνήσουμε, κράτη μέλη αλλά και Ευρωπαϊκή Επιτροπή, στην πιο δραστική λύση, που δεν θα ήταν άλλη από την επιβολή ενός πλαφόν στην τιμή του φυσικού αερίου, συνολικά το τονίζω, όχι μόνο στο ρωσικό φυσικό αέριο, αλλά στο φυσικό αέριο συνολικά μέσω του δείκτη TTF στην Ευρώπη. Θα εξακολουθούμε να επιχειρηματολογούμε υπέρ αυτής της λύσης, η οποία πιστεύω ότι θα έστελνε και ένα ξεκάθαρο μήνυμα στους κερδοσκόπους της αγοράς του φυσικού αερίου ότι θα πρέπει επιτέλους να συνετιστούν και να αλλάξουν τις πρακτικές τους.
Από εκεί και πέρα, είχαμε την ευκαιρία να παρουσιάσουμε και το συνολικό μας σχέδιο εν όψει του προϋπολογισμού του 2023. Δεν θα τα πω αναλυτικά, θα πω μόνο ότι αυτά τα οποία έχουμε σχεδιάσει, κυρία Πρόεδρε, στοχεύουν αφενός στη στήριξη της κοινωνίας, αφετέρου στην προσήλωσή μας στον αδιαπραγμάτευτο στόχο της δημοσιονομικής προσαρμογής. Δεν υπάρχει περίπτωση η χώρα να κυλήσει και πάλι στις κακές συνήθειες του παρελθόντος. Ό,τι κάνουμε είναι μετρημένο και αυτά τα οποία δίνουμε μπορούμε να τα δώσουμε ακριβώς επειδή η οικονομία υπεραπέδωσε και λόγω της ανάπτυξης μας έφερε πρόσθετα έσοδα, τα οποία αξιοποιούμε και θα αξιοποιήσουμε και φέτος και του χρόνου. Κατερίνα Σακελλαροπούλου: Κύριε Πρόεδρε, πράγματι η Ευρώπη, που είναι το σπίτι μας, αντιμετωπίζει την μεγαλύτερη ενεργειακή κρίση των τελευταίων δεκαετιών, που επιβαρύνει όπως είναι εύλογο και τα νοικοκυριά και τις επιχειρήσεις. Αλλά ο δύσκολος χειμώνας που έρχεται είναι αναμενόμενο ότι θα πλήξει κυρίως τους ευάλωτους, τους ασθενέστερους.
Και χαίρομαι πραγματικά γιατί η Ευρώπη, όπως είδα και από την ομιλία της Προέδρου της Ευρωπαϊκής Επιτροπής, στην ομιλία της για την κατάσταση της Ένωσης, φαίνεται ότι συνειδητοποιεί τα προβλήματα και προσπαθεί σε συνεργασία να βρει τις λύσεις.
Ο μακροπρόθεσμος στόχος είναι η απεξάρτηση από τα ρωσικά ορυκτά καύσιμα. Αλλά υπάρχουν και ενδιάμεσοι στόχοι και κυρίως για το άμεσο πρόβλημα, στο οποίο και εσείς αναφερθήκατε. Αφενός μεν, είναι η μείωση στη συνολική ενεργειακή κατανάλωση σε κάθε κράτος μέλος, κυρίως όμως, και αυτό θα βοηθήσει πολύ, είναι αυτά τα υπερκέρδη που όπως φαίνεται προκύπτουν για τις εταιρίες που παράγουν ηλεκτρική ενέργεια από πηγές διάφορες και όχι μόνο το φυσικό αέριο, αυτά τα κέρδη μπορούν να διανεμηθούν στους ασθενέστερους, να ωφεληθούν έτσι αυτοί που πλήττονται από αυτή την ιστορία, οι ευάλωτοι.
Θεωρώ ότι αυτό είναι πάρα πολύ σημαντικό να γίνει και ελπίζω ότι οι δυσκολίες στις οποίες αναφερθήκατε θα αντιμετωπισθούν και θα υπάρξει τελικά η κοινή συναίνεση, γιατί στις δύσκολες εποχές μέσα από τη συνεργασία μόνο μπορούν να βγουν λύσεις και να βοηθήσουν το σύνολο. Κυριάκος Μητσοτάκης: Μια παρατήρηση μόνο, γιατί έχετε απόλυτο δίκιο που στέκεστε στην ανάγκη για εξοικονόμηση ενέργειας. Αυτή πια είναι μια εθνική προσπάθεια, η οποία πρέπει να γίνει σε όλα τα επίπεδα, ξεκινώντας από το δημόσιο. Αλλά κάθε νοικοκυριό έχει το ίδιο συμφέρον να εξορθολογήσει τη χρήση ενέργειας ώστε να μειώσει την επιβάρυνση και το κόστος, που αυτό σημαίνει για το κάθε ελληνικό σπίτι.
Γι’ αυτό και το πλαίσιο, στο οποίο θα κινηθούμε από εδώ και στο εξής, θα δίνει κίνητρα στους πολίτες με πρόσθετη ουσιαστικά μειωμένη τιμή, σε περίπτωση που πετύχουν πολύ συγκεκριμένους στόχους εξοικονόμησης. Γι’ αυτό και επιμένουμε τόσο πολύ να στηρίζουμε προγράμματα, τα οποία έχουν να κάνουν με τον ενεργειακό εξορθολογισμό των σπιτιών ή το πρόγραμμα, το οποίο είναι εξαιρετικά επιτυχημένο, της αντικατάστασης συσκευών. Διότι, για παράδειγμα, ένα καινούργιο κλιματιστικό σε σχέση με ένα παλιό μπορεί να πετύχει εξοικονόμηση της τάξεως του 30% έως 40%. Τα προγράμματα αυτά έχουν αγκαλιαστεί από τους πολίτες και πήραμε την απόφαση από τον κρατικό προϋπολογισμό να προσφέρουμε περισσότερους πόρους. Βέβαια σε αυτήν την κατεύθυνση κινείται και μια άλλη μεγάλη πρωτοβουλία, ξέρω σας απασχολεί και εσάς πάρα πολύ, που είναι το πρόγραμμα το οποίο ανακοινώσαμε για τη στέγη.
Υπάρχει πραγματικό πρόβλημα πια. Η άλλη όψη μιας οικονομίας που αναπτύσσεται γρήγορα είναι το γεγονός ότι τα σπίτια γίνονται πιο ακριβά γι’ αυτούς που δεν τα έχουν. Το πρόγραμμα μας, όπως θα είδατε, είναι εξαιρετικά καλά επεξεργασμένο, είναι σύνθετο και είναι και σε πολλά επίπεδα. Από την επιδότηση του επιτοκίου, ώστε να μπορεί κάποιος να αγοράσει σπίτι και το επιτόκιο που θα πληρώνει να είναι χαμηλότερο από το ενοίκιο το οποίο θα έδινε για ένα ισοδύναμο σπίτι, μέχρι γενναία προγράμματα για να μπορούμε να επισκευάσουμε τα παλιά σπίτια, και έχουμε πολλά τέτοια, τα οποία αυτή την στιγμή είναι εκτός αγοράς.
Φοιτητικές στέγες που πρέπει να κατασκευασθούν με σύμπραξη δημοσίου και ιδιωτικού τομέα. Και αυτήν την έννοια της κοινωνικής αντιπαροχής, να αξιοποιήσει το κράτος εκτάσεις που θα εξακολουθούν πάντα να του ανήκουν – η δημόσια περιουσία δεν εκχωρείται -, αλλά να δώσουμε την δυνατότητα και στον ιδιωτικό τομέα να κατασκευάσει σπίτια και κατοικίες, τις οποίες και θα εκμεταλλεύεται, ένα μέρος των οποίων, μιας και δεν θα έχει το κόστος της γης, θα μπορεί να επιστρέφει με τη μορφή πολύ φθηνής κατοικίας για συμπολίτες μας που το έχουν μεγαλύτερη ανάγκη, κυρίως για τους νέους μας.
Είναι εντυπωσιακή η ανταπόκριση των νέων, τουλάχιστον μέσα από τα μέσα κοινωνικής δικτύωσης, και το ενδιαφέρον που δείχνουν γι’ αυτό το πρόγραμμα. Για μένα προσωπικά θα αποτελέσει πρώτη προτεραιότητα από εδώ και στο εξής να υλοποιηθεί το συντομότερο δυνατόν. Κατερίνα Σακελλαροπούλου: Όπως έχουμε ξαναπεί, από την οικονομική κρίση, και σε αυτή την περίοδο από τη νεότερη πια κρίση, οι νέοι είναι αυτοί που πλήττονται περισσότερο και είναι πολύ σωστό να ενισχυθούν με κάθε τρόπο, να δοθούν κίνητρα. Το θέμα της στέγασης είναι πάρα πολύ σημαντικό. "
2022-09-14,30162,https://www.primeminister.gr/2022/09/14/30162,Δήλωση του Πρωθυπουργού Κυριάκου Μητσοτάκη για την απώλεια του Δημήτρη Παντερμαλή | Ο Πρωθυπουργός της Ελληνικής Δημοκρατίας,"Αποχαιρετούμε τον Δημήτρη Παντερμαλή με θλίψη, αλλά και ευγνωμοσύνη. Γιατί με τη σκαπάνη του αποκάλυψε μοναδικούς αρχαιολογικούς θησαυρούς της χώρας. Με την γλαφυρή διδασκαλία του ενέπνευσε αναρίθμητους φοιτητές. Ενώ η σεμνή παρουσία του στα βουλευτικά έδρανα προσέφερε ποιότητα στη δημόσια ζωή.
Η ανεξίτηλη παρακαταθήκη του θα μένει ορατή σε κάθε επισκέπτη του Μουσείου της Ακρόπολης. Ενός μοναδικού τοπόσημου ιστορίας και μνήμης, για το οποίο ο ίδιος μόχθησε και αξιώθηκε να δει ολοκληρωμένο. Πρόλαβε, όπως έλεγε ο ίδιος, να δει «τα πρόσωπα απλών πολιτών, της πατρίδας μας παιδιά, αλλά και παιδιά άλλων πατρίδων, μέσα στο μουσείο. Να βλέπουν τα αγάλματα. Να αντικρίζουν, έξω, τον Παρθενώνα και να φωτίζονται τα πρόσωπά τους. Για να καταλάβουν έτσι για πρώτη φορά τι εννοούμε όταν λέμε: “να πώς γεννήθηκε εδώ ο Δυτικός πολιτισμός!”».
Στη μνήμη του Καθηγητή αξίζει να εντείνουμε τις προσπάθειες ώστε να υλοποιηθεί και ο μεγάλος του πόθος: να επανενωθούν τα γλυπτά του Παρθενώνα.
Θερμά συλλυπητήρια στους οικείους του. "
2022-09-13,30141,https://www.primeminister.gr/2022/09/13/30141,"Ενημερωτικό σημείωμα για τη συνάντηση του Πρωθυπουργού Κυριάκου Μητσοτάκη με τον Πρωθυπουργό της Βόρειας Μακεδονίας, Dimitar Kovačevski | Ο Πρωθυπουργός της Ελληνικής Δημοκρατίας","Ο Πρωθυπουργός Κυριάκος Μητσοτάκης υποδέχθηκε στο Μέγαρο Μαξίμου τον Πρωθυπουργό της Βόρειας Μακεδονίας, Dimitar Kovačevski. Κατά την έναρξη της συνάντησης, ο Πρωθυπουργός και ο ομόλογός του της Βόρειας Μακεδονίας είχαν τον ακόλουθο διάλογο: Κυριάκος Μητσοτάκης: Πρωθυπουργέ, αγαπητέ Dimitar, είναι πάντα μεγάλη μου χαρά να σας υποδέχομαι στην Αθήνα σε αυτούς τους καιρούς που αντιμετωπίζουμε τόσες πολλές προκλήσεις. Δράττομαι της ευκαιρίας για να συγχαρώ εσάς και τον λαό σας για το πολύ επιτυχημένο ξεκίνημα στη μακρά διαδικασία προς την ένταξή σας στην ευρωπαϊκή οικογένεια. Όπως γνωρίζετε, πάντα ήμασταν υπέρ της ένταξης των Δυτικών Βαλκανίων στην Ευρώπη (Ε.Ε.). Και αυτό είναι κάτι που μας αφορά ιδιαίτερα όταν μιλάμε για έναν από τους πιο κοντινούς μας γείτονες. Η σημερινή μέρα θα είναι για εμάς μια ευκαιρία να συζητήσουμε τις σοβαρές προκλήσεις που αντιμετωπίζουν οι χώρες μας σε ό,τι αφορά το αυξανόμενο κόστος της ενέργειας. Θα ήθελα να επαναλάβω πως η Ελλάδα είναι έτοιμη να στηρίξει τη Βόρεια Μακεδονία σε αυτούς τους τόσο δύσκολους καιρούς. Και πιστεύω ότι είναι προς το αμοιβαίο συμφέρον, η πραγματοποίηση επενδύσεων ελληνικών εταιρειών στη Βόρεια Μακεδονία ώστε να συνδέσουμε τις υποδομές μας με τέτοιο τρόπο, που θα οδηγήσουν στην αύξηση των ενεργειακών δεσμών μεταξύ των χωρών μας. Επομένως, έχουμε πολλά να συζητήσουμε σήμερα. Όπως πάντα, είναι μεγάλη μας χαρά που σας υποδεχόμαστε στην Ελλάδα. Dimitar Kovačevski: Πρώτα απ’ όλα, σας ευχαριστώ πολύ που μου δίνετε τη δυνατότητα γι’ αυτή τη συνάντηση. Και φυσικά οι σχέσεις μας βρίσκονται σε πολύ υψηλό επίπεδο. Εκ μέρους του λαού της χώρας μου, θα ήθελα να σας ευχαριστήσω για την υποστήριξη που λάβαμε από εσάς τον Ιούνιο και τον Ιούλιο για την έναρξη των διαπραγματεύσεων της Βόρειας Μακεδονίας με την Ευρωπαϊκή Ένωση, οι οποίες έγιναν με καθυστέρηση 17 ετών. Συνεπώς, αυτή είναι μια σημαντική ημέρα για εμάς και χτίζουμε, ξεκινάμε μια πολύ εντατική διαδικασία διαπραγματεύσεων, κατά την οποία η βοήθεια των ήδη πολύ έμπειρων κρατών μελών της Ευρωπαϊκής Ένωσης, όπως είναι η Ελλάδα, θα είναι πολύτιμη για εμάς. Ένα άλλο σημαντικό ζήτημα, όπως αναφέρατε κι εσείς, είναι η ενεργειακή κρίση που βιώνει όλη η Ευρώπη και το μεγαλύτερο μέρος του κόσμου. Έχουμε προετοιμαστεί πολύ για τον χειμώνα. Ιδιαίτερο ενδιαφέρον, όμως, και ιδιαίτερη σημασία για εμάς έχει, οι στενοί δεσμοί που διατηρούμε με την Ελλάδα, κυρίως όσον αφορά τον εφοδιασμό πρώτων υλών, την παραγωγή ηλεκτρικής ενέργειας στις ενεργειακές μας εγκαταστάσεις, να συνεχιστούν καθ’ όλη τη διάρκεια του χειμώνα και της άνοιξης του 2023. Και επίσης να συνεχιστούν οι επιτυχημένες ελληνικές επενδύσεις στη Βόρεια Μακεδονία, ιδιαίτερα στον τομέα της ενέργειας. Το γνωρίζετε και το γνωρίζει και ο λαός μας ότι έχουμε λάβει ήδη την απόφαση να συμμετάσχουμε στο project για τον τερματικό σταθμό Υγροποιημένου Φυσικού Αερίου (LNG) στην Αλεξανδρούπολη. Ταυτόχρονα είναι σε εξέλιξη οι μελέτες για τη νέα γραμμή διασύνδεσης με την Ελλάδα, που θα δώσει την ευκαιρία στη χώρα μου να διαφοροποιήσει τις ενεργειακές της πηγές. Επιπρόσθετα, οι νέες ενεργειακές εγκαταστάσεις για την κάλυψη των μελλοντικών αναγκών της Βόρειας Μακεδονίας υποστηρίζονται σε πολύ μεγάλο βαθμό από Έλληνες επενδυτές. Και όπως βλέπουμε τώρα, είναι σε στάδιο προετοιμασίας επενδύσεις αξίας 1 δισεκατομμυρίου στον τομέα της ενέργειας. Επομένως, ως δύο γειτονικές χώρες, πιστεύω ότι μπορούμε να αποτελέσουμε παράδειγμα σχέσεων καλής γειτονίας, όχι μόνο στην περιοχή αλλά και σε όλη την Ευρώπη. Κυριάκος Μητσοτάκης: Σας ευχαριστώ. Κατά τη διάρκεια της συνάντησης, οι δύο ηγέτες προέβησαν σε επισκόπηση των διμερών σχέσεων και επιβεβαίωσαν τη βούλησή τους για την εμβάθυνσή τους. Έμφαση δόθηκε στη μεγάλη πρόκληση της ενεργειακής κρίσης που δοκιμάζει ολόκληρη η Ευρώπη. Οι δύο ηγέτες συζήτησαν για τις προοπτικές της πολυεπίπεδης συνεργασίας στον τομέα της ενέργειας και, ειδικότερα, σε θέματα υποδομών, καθώς και στην ανάγκη διαφοροποίησης των ενεργειακών πηγών και ενίσχυσης της διασύνδεσης. Η Ελλάδα, τόνισε ο Πρωθυπουργός, μπορεί να συμβάλει προς την κατεύθυνση αυτή λόγω των υποδομών που αναπτύσσει στον ενεργειακό χάρτη και της θέσης της προς όφελος της ενεργειακής ασφάλειας της περιοχής, αναδεικνύοντας με αυτό τον τρόπο και τον ηγετικό της ρόλο στη Νοτιοανατολική Ευρώπη. Ο Κυριάκος Μητσοτάκης συνεχάρη τον ομόλογό του για την πρόσφατη σύγκληση της 1ης Διακυβερνητικής Διάσκεψης μεταξύ της Βόρειας Μακεδονίας και της Ε.Ε. Επιβεβαίωσε την υποστήριξη της Ελλάδας στην ενταξιακή πορεία της Βόρειας Μακεδονίας, με βάση τα κριτήρια που έχουν τεθεί, το σεβασμό των σχέσεων καλής γειτονίας και την πλήρη, συνεπή και καλή τη πίστει εφαρμογή της Συμφωνίας των Πρεσπών, ως μέρος της Διαδικασίας Διεύρυνσης. Στη διευρυμένη συνάντηση που ακολούθησε συμμετείχαν, από ελληνικής πλευράς, ο Υπουργός Περιβάλλοντος και Ενέργειας Κώστας Σκρέκας, ο Υφυπουργός Εξωτερικών για την Οικονομική Διπλωματία και την Εξωστρέφεια Κωνσταντίνος Φραγκογιάννης, ο Πολιτικός Διευθυντής του Υπουργείου Εξωτερικών, Πρέσβης Ρούσσος Κούνδουρος, η Διευθύντρια του Διπλωματικού Γραφείου του Πρωθυπουργού, Πρέσβης Άννα-Μαρία Μπούρα, ο Διευθύνων Σύμβουλος της ΔΕΠΑ Κωνσταντίνος Ξιφαράς, ο Πρόεδρος και Διευθύνων Σύμβουλος της ΔΕΗ Γεώργιος Στάσσης και ο Σύμβουλος του Πρωθυπουργού για θέματα ενέργειας Νίκος Τσάφος. Εκ μέρους της Βόρειας Μακεδονίας, συμμετείχαν ο Υπουργός Οικονομικών Kreshnik Bekteshi, ο Πρόεδρος του Οικονομικού Επιμελητηρίου της Βόρειας Μακεδονίας Branko Azeski, o Γενικός Διευθυντής της Ad Power Plants (ESM) Vasko Kovačevski, ο Διευθυντής της AD MEPSO Orhan Murtezani, ο Σύμβουλος για θέματα ενέργειας Viktor Andonov, η Πρέσβης της Βόρειας Μακεδονίας στην Ελλάδα Lidija Boskovska και ο Σύμβουλος στην Πρεσβεία της Βόρειας Μακεδονίας στην Ελλάδα Samir Ganija. "
2022-09-12,30138,https://www.primeminister.gr/2022/09/12/30138,Δήλωση του Πρωθυπουργού Κυριάκου Μητσοτάκη πριν από τη συνάντησή του με τον Πρόεδρο της Γαλλικής Δημοκρατίας Emmanuel Macron στο Παρίσι | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης επισκέπτεται το Παρίσι, όπου έχει συνάντηση με τον Πρόεδρο της Γαλλίας Emmanuel Macron. Πριν από την έναρξη της συνάντησής τους στο Μέγαρο των Ηλυσίων ο Πρωθυπουργός έκανε την ακόλουθη δήλωση: «Κύριε Πρόεδρε, αγαπητέ Emmanuel, με μεγάλη χαρά βρίσκομαι ξανά στο Παρίσι, σε μία συγκυρία διπλά σημαντική για τις δύο χώρες μας εν μέσω μίας ενεργειακής, μίας πληθωριστικής επίθεσης που δέχεται η ήπειρός μας από τη ρωσική εισβολή στην Ουκρανία. Αλλά και, όπως το αναφέρατε, σχεδόν ένα χρόνο μετά την υπογραφή της πολυεπίπεδης εταιρικής σχέσης Ελλάδος-Γαλλίας για την αμυντική, γεωπολιτική, στρατηγική, οικονομική συμπαράταξη των δύο κρατών μας. Είναι μία συμφωνία που -όπως έχουμε συζητήσει πολλές φορές- ταυτόχρονα υπηρετεί και το κοινό ζητούμενο της στρατηγικής αυτονομίας της Ευρώπης. Οι κρίκοι της ιστορίας και του πολιτισμού που μας ενώνουν εδώ και δύο αιώνες πληθαίνουν συνεχώς. Σφυρηλατούνται πλέον σε πολλά επίπεδα, στις μεγάλες πολιτικές επιλογές, όσο και στην καθημερινότητα αλλά και στην αντιμετώπιση των φυσικών καταστροφών. Πέρυσι, το Παρίσι βοήθησε καθοριστικά την πατρίδα μου στην αντιμετώπιση των πυρκαγιών στην Ελλάδα. Φέτος, ήταν η σειρά της Αθήνας να δείξει τη δική της αλληλεγγύη σε ανάλογες μάχες που έδινε η Γαλλία με τις συνέπειες της κλιματικής κρίσης. Και νομίζω ότι και οι δύο εκφράζουμε την ικανοποίησή μας για το γεγονός ότι ο Ευρωπαϊκός Μηχανισμός Πολιτικής Προστασίας και Αλληλεγγύης, το rescEU, φαίνεται να βρίσκει το δρόμο του και θα εργαστούμε και οι δύο ώστε να ενισχυθεί ακόμα περισσότερο. Οι δύο χώρες μας συντονίζονται σήμερα και στην άμυνα απέναντι στην εκτίναξη των διεθνών τιμών στην ενέργεια. Η Ελλάδα ήταν μία από τις πρώτες χώρες που υποστήριξε μια πιο δυναμική ευρωπαϊκή παρέμβαση στη χονδρική αγορά του φυσικού αερίου, αλλά και την άμεση αποσύνδεση των τιμών του φυσικού αερίου από τις τιμές του ηλεκτρισμού και συμφωνούμε μάλιστα και δρομολογούμε και εμείς αυτήν την μετρημένη κατανάλωση ενέργειας από την πολιτεία και από τους πολίτες, την ενεργειακή εγκράτεια (sobriété énergétique) όπως την αποκαλούμε και οι δύο στο εσωτερικό των χωρών μας. Kαι βέβαια και οι δύο χώρες δρομολογούν τα δικά τους προγράμματα στήριξης προκειμένου οι πολίτες μας, τα νοικοκυριά μας, οι επιχειρήσεις μας, να μην είναι απροστάτευτοι απέναντι στις μεγάλες αυξήσεις των τιμών της ενέργειας. Νομίζω ότι η Ευρωπαϊκή Ένωση έχει τώρα την ευκαιρία να απαντήσει συντονισμένα στην απόπειρα της Μόσχας να μετατρέψει την ενέργεια ουσιαστικά σε ένα όπλο, σε έναν μοχλό αναστάτωσης και πολιτικής αστάθειας σε ευρωπαϊκές χώρες. Θα συζητήσουμε, ασφαλώς, και για τον πόλεμο στην Ουκρανία. H Ελλάδα και η Γαλλία, από την πρώτη στιγμή, ταχθήκαμε ανεπιφύλακτα με το πλευρό του αμυνόμενου. Ταχθήκαμε με το πλευρό της ελευθερίας, με το πλευρό του Διεθνούς Δικαίου. Όχι μόνο γιατί εκεί δοκιμάζεται το απαραβίαστο των συνόρων και όλες οι ευρωπαϊκές αξίες, αλλά και γιατί δεν πρέπει σε καμία περίπτωση να νομιμοποιηθεί τον 21ο αιώνα ένα τετελεσμένο αυταρχικού δεσποτισμού. Ένα προηγούμενο, που πρόθυμα θα μπορούσε να μιμηθεί αύριο κάθε τοπικός ταραξίας και σε άλλες περιοχές του πλανήτη μας. Εξάλλου, η πατρίδα μου ξέρει καλά από γειτονικές απειλές, γι’ αυτό και θα μοιραστώ με τον Πρόεδρο Macron σκέψεις για τη συνεχιζόμενη προκλητική στάση της Τουρκίας στο Αιγαίο και στην Ανατολική Μεσόγειο. Θέλω να ευχαριστήσω τον Γάλλο Πρόεδρο ακόμα μία φορά για την ξεκάθαρη στήριξή του στα ελληνικά δίκαια. Και έχω πει ότι η δική μας απάντηση σε αυτήν την επιθετικότητα είναι η ετοιμότητα. Θέλω να θυμίσω ότι τα πρώτα γαλλικά Rafale πετούν ήδη στους ελληνικούς ουρανούς και οι δύο πρώτες φρεγάτες Belharra ναυπηγούνται ήδη στα ναυπηγεία στη Λοριάν. Αλλά ασπίδα μας δεν είναι μόνο τα όπλα μας, είναι και οι ισχυρές μας συμμαχίες. Κυρίως, όμως, έχουμε με το μέρος μας τη δύναμη της νομιμότητας και των επιχειρημάτων μας. Γι’ αυτό και περιμένουμε όσους απειλούν ότι τάχα θα έρθουν ξαφνικά κάποιο βράδυ στα νησιά μας, τους περιμένουμε στο φως της ημέρας. Εκεί που φαίνεται ξεκάθαρα ποιος έχει το δίκιο και την αληθινή ισχύ με το μέρος του. Παραμένει, συνεπώς, ενεργή η θέση μας ότι κρατάμε κλειστές τις πόρτες μας στις προκλήσεις αλλά κρατάμε πάντα ανοιχτό το παράθυρο στο διάλογο και στις συζητήσεις. Η Ελλάδα δεν είναι μόνο δύναμη αποτροπής, είναι πάνω απ’ όλα δύναμη συνεργασίας. Η ατζέντα μας, βέβαια, θα περιλαμβάνει και το Μεταναστευτικό, την κατάσταση στη Μεσόγειο, με ιδιαίτερη αιχμή όσα συμβαίνουν στη Λιβύη, ζητήματα στα οποία οι θέσεις μας είναι κοινές, αλλά προφανώς και τις διμερείς μας σχέσεις, όπως και τις θεσμικές αλλαγές που πρέπει να ενισχύσουν το ρόλο της Ευρώπης σε έναν παγκόσμιο χάρτη όπου τα γεωπολιτικά συμφέροντα αλλάζουν διαρκώς. Συμπερασματικά, αν θα μπορούσα να συνοψίσω το πνεύμα της συνάντησής μας θα έλεγα τρεις λέξεις: Μαζί πιο ισχυροί. Κλείνω ευχαριστώντας εκ νέου τον Πρόεδρο της Γαλλικής Δημοκρατίας για την πρόσκληση, για τη θερμή του φιλοξενία -όπως πάντα άλλωστε- αλλά πρωτίστως για το ευρωπαϊκό όραμά του, για την αφοσίωσή του στη δημοκρατία, αλλά και για τη διαρκή του στήριξη στην Ελλάδα. Η παρουσία και οι ενέργειές του τιμούν τη Γαλλία και την Ευρώπη αλλά -εάν μου επιτρέπετε- κι εμένα προσωπικά, καθώς επί πολύ καιρό με τιμά με την πολύτιμη φιλία του. Ευχαριστώ, αγαπητέ Emmanuel, για τη θερμή σου υποδοχή εδώ, στην Πόλη του Φωτός». "
2022-09-12,30125,https://www.primeminister.gr/2022/09/12/30125,Ενημερωτικό σημείωμα για την παρουσία του Πρωθυπουργού Κυριάκου Μητσοτάκη στον αγιασμό για την έναρξη της νέας σχολικής χρονιάς στο 2ο Δημοτικό Σχολείο Δραπετσώνας | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης παρέστη το πρωί στην τελετή αγιασμού για την έναρξη της νέας σχολικής χρονιάς στο 2ο Δημοτικό Σχολείο Δραπετσώνας. «Να σας ευχηθώ να έχουμε μια καλή σχολική χρονιά με χαρά, με υγεία, χωρίς τις περιπέτειες και τις αγωνίες της πανδημίας, σε ένα σχολείο το οποίο αλλάζει, εξελίσσεται και προσπαθούμε συνέχεια να γίνεται ολοένα και καλύτερο. Με περισσότερους εκπαιδευτικούς, για πρώτη φορά τα τελευταία δύο χρόνια διορίσαμε σχεδόν 25.000 νέους εκπαιδευτικούς. Με διευρυμένο πρόγραμμα στο ολοήμερο σχολείο, τα μισά ολοήμερα σχολεία θα λειτουργήσουν μέχρι τις 17:30 το απόγευμα, μια μεγάλη ανακούφιση για εργαζόμενους γονείς, αλλά μία ευκαιρία και για στο σχολείο να προσφέρει στα παιδιά μας νέες εμπειρίες και πρόσβαση σε νέες δεξιότητες. Με νέα προγράμματα σπουδών, με εργαστήρια σπουδών, προσπαθούμε να κάνουμε για τα παιδιά μας, το σχολείο πιο ενδιαφέρον. Και θέλω σε αυτή τη στιγμή να πω ένα μεγάλο ευχαριστώ σε όλους τους εκπαιδευτικούς μας. Σε αυτούς οι οποίοι, στα δύσκολα χρόνια της πανδημίας, προσαρμόστηκαν με πάρα πολύ μεγάλη ταχύτητα στις επιταγές της τηλεκπαίδευσης, σε αυτούς που δίνουν πάντα τον καλύτερό τους εαυτό για να προσφέρουν την καλύτερη δυνατή εκπαίδευση στα παιδιά μας», σημείωσε ο κ. Μητσοτάκης απευθυνόμενος στους δασκάλους, στα παιδιά και στους γονείς. «Ένα μεγάλο ευχαριστώ και σε όλους τους γονείς και χαίρομαι ιδιαίτερα που έχετε έναν ενεργό Σύλλογο Γονέων και Κηδεμόνων. Αποδίδω πάρα πολύ μεγάλη σημασία στον εθελοντικό ρόλο των γονέων και στην προσπάθεια την οποία καταβάλουν σε όλα τα σχολεία της χώρας, να βοηθήσουν την Πολιτεία, την Τοπική Αυτοδιοίκηση για να λύνονται μικρά και μεγάλα προβλήματα των σχολείων. Τέλος τα παιδιά μας και ειδικά στα πρωτάκια μας, να ευχηθώ να κρατάτε πάντα αυτό το ζεστό χαμόγελο. Και να θυμάστε ότι το σχολείο δεν είναι μόνο γνώση, είναι πάνω απ’ όλα χαρά. Η χαρά της γνώσης είναι αυτή η οποία θα σας συνοδεύει, από εδώ και στο εξής, σε όλη σας τη διαδρομή», πρόσθεσε ο Πρωθυπουργός. «Καλή σχολική χρονιά», ευχήθηκε σε μαθητές, εκπαιδευτικούς και γονείς και η Υπουργός Παιδείας και Θρησκευμάτων, Νίκη Κεραμέως. «Φέτος, για τρίτη συνεχή χρονιά η εκπαίδευση, μετά από μία δεκαετία και πλέον, δέχεται στο δυναμικό της νέους εκπαιδευτικούς, με οργανική θέση, οι οποίοι θα απλοποιήσουν και θα ενισχύσουν παράλληλα την εύρυθμη λειτουργία κάθε σχολείου. Η περίοδος της πανδημίας, έφερε σε εκπαιδευτικούς και στους μαθητές μας, όπως και στους γονείς, μία καινούρια πρόκληση: Τη μάθηση μέσω τηλεκπαίδευσης. Πραγματικά είναι αξιοθαύμαστη η ταχύτητα με την οποία, ο εκπαιδευτικός κόσμος αφομοίωσε τη νέα πραγματικότητα και ανταποκρίθηκε πλήρως στην ενσωμάτωση της ψηφιακής τεχνολογίας. Η ενίσχυση με ψηφιακό εξοπλισμό των εργαστηρίων σχολικών μονάδων αλλά και των εκπαιδευτικών και μαθητών, συμβαίνει κι αυτή έπειτα από μία 15ετία και πλέον. Σε μία εποχή λοιπόν έντονων πνευματικών, κοινωνικών, οικονομικών, τεχνολογικών, αλλά και υγειονομικών προκλήσεων καθίσταται παράγοντας στρατηγικής σημασίας το σύγχρονο σχολείο να διαμορφώνει ένα συγκεκριμένο όραμα, που να μπορεί να ανταποκριθεί σ’ έναν συνεχώς μεταβαλλόμενο κόσμο», ανέφερε ο Διευθυντής του σχολείου Σταύρος Κώστογλου. «Κύριε Πρωθυπουργέ, είναι σημαντικό για εμάς, ότι επιλέξατε ένα σχολείο της πόλης» ανέφερε ο Δήμαρχος Κερατσινίου – Δραπετσώνας Χρήστος Βρεττάκος. «Σε αυτό το ταξίδι των παιδιών, κύριε Πρωθυπουργέ, εμείς οφείλουμε -σήμερα είναι μέρα χαράς, από αύριο μιλάμε για προβλήματα, όχι από σήμερα- η Τοπική Αυτοδιοίκηση, η κεντρική Κυβέρνηση να είναι δίπλα στα παιδιά και σε αυτό το όμορφο ταξίδι τους», συμπλήρωσε ο κ. Βρεττάκος. Ο Πρωθυπουργός, τον οποίο υποδέχθηκε η Υπουργός Παιδείας και Θρησκευμάτων, Νίκη Κεραμέως και ο Διευθυντής του σχολείου Σταύρος Κώστογλου, ξεναγήθηκε στις αίθουσες και συνομίλησε με τους δασκάλους και τα παιδιά που μόλις είχαν παραλάβει τα βιβλία τους για τη νέα χρονιά. Στη συνέχεια ο Κυριάκος Μητσοτάκης συναντήθηκε με τους εκπαιδευτικούς στην αίθουσα πολλαπλών χρήσεων του σχολείου και συζήτησε μαζί τους τα θέματα που τους απασχολούν στον τομέα της εκπαίδευσης. «Θα συνεχίσουμε να αναπληρώνουμε τους καθηγητές και δασκάλους που φεύγουν με τακτικό ρυθμό», τους διαβεβαίωσε ο Πρωθυπουργός. «Σε αυτή την περιοχή με πολλούς εργαζόμενους γονείς είμαστε εδώ για να στηρίξουμε το νέο διευρυμένο ωράριο», σημείωσε από την πλευρά του ένας εκ των εκπαιδευτικών του σχολείου με τον Πρωθυπουργός να τονίζει πως «η πρώτη εντολή που έδωσα στην Υπουργό είναι να δοθεί πλαίσιο ελευθερίας στο εκπαιδευτικό προσωπικό» προσθέτοντας ότι «δεν υπάρχει εκπαιδευτικό σύστημα που να φέρνει καλά αποτελέσματα αν δεν δώσει έμφαση στο ανθρώπινο δυναμικό». "
2022-09-08,30099,https://www.primeminister.gr/2022/09/08/30099,Δήλωση του Πρωθυπουργού Κυριάκου Μητσοτάκη για τον θάνατο της Βασίλισσας Ελισάβετ Β’ | Ο Πρωθυπουργός της Ελληνικής Δημοκρατίας,"Με θλίψη και σεβασμό η παγκόσμια κοινότητα αποχαιρετά την Βασίλισσα Ελισάβετ την Β΄, τη μακροβιότερη μονάρχη στην ιστορία του Ηνωμένου Βασιλείου. Τέτοιες απώλειες συνοδεύονται, συνήθως, από το συμπέρασμα ότι μαζί τους κλείνει μία ολόκληρη εποχή. Στην περίπτωση της Ελισάβετ, ωστόσο, κλείνουν πολλές εποχές. Ποτέ άλλοτε αρχηγός κράτους δεν είδε επί των ημερών του να αλλάζουν τόσο πολύ και τόσο γρήγορα η χώρα του και ο κόσμος. Γιατί η Βασίλισσα ανήλθε στο θρόνο της με τη Βρετανική Αυτοκρατορία να απλώνεται ακόμη στα πέρατα της γης. Και φεύγει από τη ζωή με το Ηνωμένο Βασίλειο να εισέρχεται σε μια πρωτόγνωρη, πολύ διαφορετική φάση της πολυκύμαντης ιστορίας του. Επί της βασιλείας της, το βρετανικό κράτος και η κοινωνία του γνώρισαν πολλούς κυματισμούς. Ενώ η ίδια συνεργάστηκε αρμονικά με 15 πρωθυπουργούς, μεταξύ των οποίων και με προσωπικότητες που άφησαν τεράστιο αποτύπωμα στη διεθνή σκηνή. Και πάντοτε πορεύτηκε με μετριοπάθεια και με σωφροσύνη. Πιστή στις μακραίωνες συνταγματικές ρίζες της χώρας της. Σε καιρούς που ο πλανήτης μετρά όλο και λιγότερες μοναρχίες, η Ελισάβετ πέτυχε να δώσει νέα πνοή στον θεσμό, συνυφαίνοντας την παράδοση με την ανανέωση. Τον κατέστησε, έτσι, πιο προσιτό στον λαό, όπως πιστοποιούν οι αντιδράσεις των ίδιων των Βρετανών. Γιατί η Βασίλισσα υπηρέτησε αυτό που συμβόλιζε η θέση της: την ενότητα του λαού της. Και αυτή είναι η πιο πολύτιμη παρακαταθήκη της. Συμμετέχουμε με σεβασμό στη θλίψη των πολιτών του Ηνωμένου Βασιλείου. Και απευθύνουμε θερμά συλλυπητήρια στη βασιλική οικογένεια. "
2022-09-08,30094,https://www.primeminister.gr/2022/09/08/30094,"Ενημερωτικό σημείωμα για τη συνάντηση του Πρωθυπουργού Κυριάκου Μητσοτάκη με εκπροσώπους του ομίλου United Group, στο πλαίσιο της ανακοίνωσης νέας επένδυσης στην Ελλάδα | Ο Πρωθυπουργός της Ελληνικής Δημοκρατίας","Το σχέδιο της United Group να υλοποιήσει επενδύσεις ύψους 2 δισεκατομμυρίων ευρώ στην Ελλάδα έως το 2027 για την αναβάθμιση των τηλεπικοινωνιακών υποδομών νέας τεχνολογίας παρουσίασαν στον Πρωθυπουργό Κυριάκο Μητσοτάκη εκπρόσωποι του ομίλου, κατά τη διάρκεια συνάντησης που πραγματοποιήθηκε το πρωί στο Μέγαρο Μαξίμου. «Πιστεύω πως η απόφασή σας αποτελεί απόδειξη της εμπιστοσύνης που επιδεικνύουν τόσο εγχώριοι όσο και διεθνείς επενδυτές στις προοπτικές της Ελλάδας. Και, φυσικά, πιστεύω ότι η εξαιρετική δουλειά που έχει γίνει από το Υπουργείο Ψηφιακής Διακυβέρνησης καθώς και τα διαθέσιμα κεφάλαια του Ταμείου Ανάκαμψης και Ανθεκτικότητας υποστηρίζουν αυτού του είδους τις επενδύσεις», δήλωσε κατά την έναρξη της συνάντησης ο Κυριάκος Μητσοτάκης, επισημαίνοντας παράλληλα ότι «το 2022 θα είναι ένα έτος που θα σημειωθεί ρεκόρ όσον αφορά την προσέλκυση ξένων επενδύσεων στη χώρα». Το επενδυτικό σχέδιο της United Group προβλέπει την εγκατάσταση δικτύου οπτικών ινών 10 Gigabit που θα καλύπτει 4,5 εκατομμύρια ιδιώτες και επιχειρήσεις. «Για εμάς ο ψηφιακός μετασχηματισμός της ελληνικής οικονομίας και κοινωνίας είναι ένα στοίχημα το οποίο έχουμε πρόθεση, όχι απλά να το κερδίσουμε, αλλά να δώσει την ευκαιρία στην Ελλάδα να κάνει ένα πραγματικό άλμα», τόνισε ο Πρωθυπουργός. «Νομίζω ότι ήδη οι Έλληνες πολίτες αναγνωρίζουν ότι πράγματα τα οποία έχουν γίνει στον τομέα ψηφιακών υπηρεσιών είναι πολύ σημαντικά. Και ταυτόχρονα έχουμε ένα εξαιρετικά φιλόδοξο σχέδιο, το οποίο εν μέρει χρηματοδοτείται και από το Ταμείο Ανάκαμψης σε συνδυασμό με μόχλευση ιδιωτικών πόρων: να μπορέσουμε να αναβαθμίσουμε συνολικά τις ψηφιακές μας υποδομές». «Να εκφράσω και πάλι την ικανοποίησή μου για αυτή την πολύ σημαντική επένδυση την οποία ανακοινώνετε σήμερα, μέσω της Nova, στην ψηφιακή αναβάθμιση της χώρας», ανέφερε ο Πρωθυπουργός. «Θα μας επιτρέψει να γεφυρώσουμε γρήγορα ένα σημαντικό κενό το οποίο έχουμε εδώ και καιρό επισημάνει, αλλά να παρέχει πολύ υψηλές ταχύτητες σε προσιτές τιμές σε εκατομμύρια ελληνικά νοικοκυριά και βέβαια να τονώσει ακόμα περισσότερο και τον ανταγωνισμό στην αγορά, κάτι το οποίο επί της αρχής θεωρούμε ότι είναι ευπρόσδεκτο», πρόσθεσε. «Με την επένδυση την οποία ανακοινώνετε σήμερα σε συνέχεια της σημαντικής δουλειάς που ήδη έχει γίνει στην εταιρεία, μας δίνετε την αυτοπεποίθηση και τη βεβαιότητα ότι αυτό το σχέδιο, αυτό το όραμα το οποίο έχουμε, το μοιραζόμαστε και με σημαντικά επενδυτικά κεφάλαια τα οποία θέλουν κι αυτά να συμμετέχουν στην προστιθέμενη αξία που δημιουργείται συνολικά στη χώρα», συμπλήρωσε ο Κυριάκος Μητσοτάκης. «Η αλήθεια είναι ότι σήμερα κάνουμε μία πολύ σημαντική επένδυση, 2 δισεκατομμυρίων ευρώ, στην ανάπτυξη οπτικών ινών, η οποία -νομίζουμε- θα προωθήσει πάρα πολύ τις προοπτικές της χώρας, αλλά και πολύ περισσότερο -θα έλεγα- την οικονομική ευημερία και την κοινωνική ευημερία της πατρίδας μας», ανέφερε ο Νίκος Σταθόπουλος, Πρόεδρος της BC Partners στην Ευρώπη. «Από την πρώτη ημέρα που ήρθαμε στην Ελλάδα, καταστήσαμε σαφές πως η επένδυσή μας δεν αφορά μόνο το εδώ και τώρα. Αυτό που επιδιώκουμε είναι μια σχέση που θα έχει μεγάλη διάρκεια», σημείωσε η Διευθύνουσα Σύμβουλος της United Group, Victoriya Boklag. «Είμαστε στην ευχάριστη θέση να ανακοινώσουμε πως θα επενδύσουμε επιπλέον 2 δισεκατομμύρια μέσα στα επόμενα πέντε χρόνια. Ένα μεγάλο μέρος αυτής της επένδυσης θα κατευθυνθεί στην κατασκευή υπερσύγχρονων υποδομών οπτικών ινών της Nova». «Η συγκεκριμένη επένδυση για εμάς είναι ψήφος εμπιστοσύνης στην Ελλάδα και είναι και ψήφος εμπιστοσύνης στις τεχνολογικές της δυνατότητες», σημείωσε από την πλευρά του ο Υπουργός Επικρατείας και Ψηφιακής Διακυβέρνησης Κυριάκος Πιερρακάκης. «Να το πω σχηματικά, ότι βρισκόμαστε περίπου στην 25η στον κόσμο στην κινητή, αλλά περίπου 92η στη σταθερή. Ακριβώς γι’ αυτό, η επένδυσή σας έρχεται σήμερα να καλύψει ένα μεγάλο κομμάτι της υστέρησης και είναι τρομακτικά σημαντικό ότι θα μπορέσουμε να κάνουμε αυτή τη μετάβαση. Είναι ακόμη ένα λιθαράκι προς την ψηφιοποίηση κράτους και οικονομίας και είναι ένα ακόμα κομμάτι της στρατηγικής που έχει χαράξει ο Πρωθυπουργός», συνέχισε ο Κυριάκος Πιερρακάκης. Στη συνάντηση έλαβαν επίσης μέρος, από την πλευρά της κυβέρνησης, ο Υφυπουργός παρά τω Πρωθυπουργώ Γιάννης Μπρατάκος και ο Επικεφαλής του Οικονομικού Γραφείου του Πρωθυπουργού Αλέξης Πατέλης. Από την πλευρά της Nova συμμετείχε ο Διευθύνων Σύμβουλος Παναγιώτης Γεωργιόπουλος. "
2022-09-06,30084,https://www.primeminister.gr/2022/09/06/30084,"Ενημερωτικό σημείωμα για τη συνάντηση του Πρωθυπουργού Κυριάκου Μητσοτάκη με την Πρόεδρο της Δημοκρατίας της Σλοβακίας, Zuzana Čaputová | Ο Πρωθυπουργός της Ελληνικής Δημοκρατίας","Ο Πρωθυπουργός Κυριάκος Μητσοτάκης υποδέχθηκε στο Μέγαρο Μαξίμου την Πρόεδρο της Σλοβακίας, Zuzana Čaputová, η οποία πραγματοποιεί την πρώτη της επίσημη επίσκεψη στην Ελλάδα. Στη συνάντηση επιβεβαιώθηκε το εξαιρετικό επίπεδο των διμερών σχέσεων, οι οποίες έχουν ενισχυθεί τα τελευταία χρόνια, ενώ συζητήθηκαν θέματα διεθνούς, περιφερειακού και ευρωπαϊκού ενδιαφέροντος, με έμφαση στον τομέα της ενέργειας και της πράσινης μετάβασης. Ο Πρωθυπουργός υπογράμμισε την ανάγκη κοινής αντιμετώπισης της ενεργειακής κρίσης και τόνισε, με αφορμή τη συνεδρίαση των Υπουργών Ενέργειας της Ευρωπαϊκής Ένωσης στις 9 Σεπτεμβρίου, ότι οι μεγάλες προκλήσεις για την ευρωπαϊκή ενότητα απαιτούν τολμηρές ευρωπαϊκές αποφάσεις για την στήριξη νοικοκυριών και επιχειρήσεων. Ο Κυριάκος Μητσοτάκης ενημέρωσε την κα Čaputová για τις υποδομές που αναπτύσσει η Ελλάδα προκειμένου να καταστεί κόμβος εισαγωγής και μεταφοράς ενέργειας προς τα Βαλκάνια και την Ευρώπη, καθώς και για την μεταφορά «πράσινης» ηλεκτρικής ενέργειας από την Αφρική. Ο Πρωθυπουργός ευχαρίστησε την κα Čaputová για την παρουσία σημαντικής σλοβακικής δύναμης στην ειρηνευτική δύναμη της Κύπρου UNFICYP και για τη θέση αρχής που τηρεί στο Κυπριακό και θέτει στο επίκεντρο τον σεβασμό του Διεθνούς Δικαίου και των αποφάσεων του Συμβουλίου Ασφαλείας των ΗΕ. Υπογράμμισε ότι ο αναθεωρητισμός και η αλλαγή συνόρων δεν μπορούν να γίνονται ανεκτά, όπως ανέδειξε η ρωσική εισβολή στην Ουκρανία. Σε ό,τι αφορά την κλιμακούμενη επιθετική ρητορική της Τουρκίας, ο Κυριάκος Μητσοτάκης επανέλαβε ότι πάγια θέση της Ελλάδας είναι ο διάλογος με βάση το Διεθνές Δίκαιο, το Διεθνές Δίκαιο της Θάλασσας και τις σχέσεις καλής γειτονίας. Τόνισε, δε, ότι είναι απαράδεκτο η Ελλάδα να δέχεται απειλές που φτάνουν και σε αμφισβήτηση ελληνικής κυριαρχίας από μία χώρα που είναι σύμμαχος στο ΝΑΤΟ. Κατά την έναρξη της συνάντησης ο Πρωθυπουργός και η Πρόεδρος της Σλοβακίας είχαν τον ακόλουθο διάλογο: Κυριάκος Μητσοτάκης: Είναι μεγάλη μου χαρά που σας καλωσορίζω στην Ελλάδα, στο πλαίσιο αυτής της επίσημης επίσκεψης, η οποία αποτελεί απόδειξη της εξαιρετικής σχέσης των δύο χωρών μας. Προσβλέπουμε στη συζήτησή μας, όχι μόνο όσον αφορά τις διμερείς παραμέτρους της σχέσης μας αλλά και τις κρίσιμες προκλήσεις που αντιμετωπίζουμε ως ενωμένη Ευρώπη ενάντια στη ρωσική επιθετικότητα και φυσικά τις δραματικές επιπτώσεις που έχει επιφέρει αυτός ο πόλεμος στις οικονομίες μας, το αυξανόμενο κόστος ζωής. Την υποχρέωση να αντιμετωπίσουμε σε ευρωπαϊκό επίπεδο το αυξανόμενο κόστος της ενέργειας. Όλες αυτές είναι σημαντικές προκλήσεις. Αλλά θα ήθελα να σας ευχαριστήσω ξανά και να ευχαριστήσω την Σλοβακία διότι πάντα μάς στηρίζετε. Πάντα βρίσκεστε στην πλευρά του Διεθνούς Δικαίου. Σας θεωρούμε αληθινό φίλο και πιστό σύμμαχο της χώρας μας. Zuzana Čaputová: Σας ευχαριστώ πολύ για τη θερμή υποδοχή. Είμαι πολύ χαρούμενη γι’ αυτήν την ευκαιρία να σας συναντήσω κατ’ ιδίαν. Γνωριστήκαμε πριν από μερικές εβδομάδες στη Σύνοδο του ΝΑΤΟ. Όπως είπατε, οι διμερείς μας σχέσεις είναι σε πολύ καλό επίπεδο αλλά βλέπω ότι υπάρχει προοπτική για ενίσχυση και εμβάθυνση της διμερούς μας συνεργασίας σε πολλούς τομείς και φυσικά στο ζήτημα της ενεργειακής κρίσης. Είχα μια πολύ παραγωγική και χρήσιμη συζήτηση με την κα Πρόεδρο και προσβλέπω και στη δική μας συζήτηση. Κυριάκος Μητσοτάκης: Είναι χαρά μας που έχουμε δύο γυναίκες Προέδρους. Όπως γνωρίζετε, η κα Πρόεδρος είναι η πρώτη γυναίκα Πρόεδρος στην ιστορία της Δημοκρατίας μας. Πιστεύω πως, απ’ αυτήν την άποψη, στέλνουμε ένα πολύ σημαντικό μήνυμα. "
2022-09-02,30073,https://www.primeminister.gr/2022/09/02/30073,Ενημερωτικό σημείωμα για την επίσκεψη του Πρωθυπουργού Κυριάκου Μητσοτάκη στα Ναυπηγεία Ελευσίνας | Ο Πρωθυπουργός της Ελληνικής Δημοκρατίας,"Κρίσιμο πυλώνα για την Εθνική Αμυντική Βιομηχανία με εξασφαλισμένες θέσεις εργασίας αποτελούν πλέον τα Ναυπηγεία Ελευσίνας, τα οποία επισκέφθηκε το μεσημέρι ο Πρωθυπουργός Κυριάκος Μητσοτάκης, έπειτα από την ψήφιση την Τετάρτη στη Βουλή του νομοσχεδίου για την εξυγίανσή τους. «Είναι πράγματι σήμερα μία πολύ σημαντική, μία σπουδαία στιγμή για τα Ναυπηγεία της Ελευσίνος και θέλω να ξεκινήσω, ευχαριστώντας όλους όσοι εργάστηκαν για να μπορέσει να ψηφιστεί αυτός ο πολύ σημαντικός νόμος, έτσι ώστε σήμερα το μέλλον των Ναυπηγείων Ελευσίνος, το μέλλον όλων των εργαζόμενων στα Ναυπηγεία Ελευσίνος, το μέλλον όσων θα βρουν δουλειά στα Ναυπηγεία Ελευσίνος να είναι πολύ πιο αισιόδοξο», σημείωσε ο Κυριάκος Μητσοτάκης, μιλώντας στους εργαζόμενους στα ναυπηγεία, οι οποίοι του απάντησαν χαρακτηριστικά «600 οικογένειες σώσατε». «Είμαστε σήμερα εδώ, πολιτεία, επενδυτής και εργαζόμενοι, να γιορτάσουμε μια σπουδαία μέρα για τα Ναυπηγεία Ελευσίνος. Αυτό το οποίο πετύχαμε είναι να εξασφαλίσουμε όλες τις θέσεις εργασίας, να λάβετε πίσω όλα τα δεδουλευμένα, να φέρουμε σχεδόν 200 εκατομμύρια σε επενδύσεις στο Ναυπηγείο. Και να μπορέσουμε να επαναλάβουμε εδώ, σε πολύ μεγαλύτερη κλίμακα, αυτό το οποίο είχα την ευκαιρία να δω να γίνεται στη Σύρο. Όπου πριν από τέσσερα χρόνια το Ναυπηγείο είχε την εικόνα ενός βομβαρδισμένου τοπίου, σήμερα όμως, αν το επισκεφθείτε, είναι ένα ζωντανό Ναυπηγείο, με πλοία τα οποία περιμένουν να επισκευαστούν, με ικανοποιημένους εργαζόμενους και κυρίως ικανοποιημένους πελάτες. Γιατί κάποιοι στέλνουν τα πλοία τους στη Σύρο για επισκευή και είναι αδιανόητο, ήταν πάντα αδιανόητο για μένα, πως είναι δυνατόν μια χώρα η οποία έχει τον μεγαλύτερο στόλο στην εμπορική ναυτιλία παγκοσμίως να μην μπορεί να επισκευάζει τα πλοία της στην Ελλάδα. Αυτό αλλάζει και θα αλλάξει και εδώ στην Ελευσίνα», πρόσθεσε ο κ. Πρωθυπουργός. Εγώ προσωπικά και η κυβέρνηση θα συνεχίσουμε να είμαστε κοντά σας «Θα έρθουν πολλοί καινούργιοι πελάτες, μην έχετε καμία αμφιβολία γι΄ αυτό. Πιστεύω ότι θα υπάρχουν και πολύ σημαντικές συνεργασίες με μεγάλα ξένα ναυπηγεία. Και ναι βεβαίως, υπάρχουν και προγράμματα του Πολεμικού Ναυτικού τα οποία δρομολογούνται και τα οποία θέλουμε, τα πλοία αυτά να μπορούν να χτιστούν στην Ελλάδα, όπως χτίστηκαν άλλα πλοία του Πολεμικού Ναυτικού, για τα οποία το Ναυτικό μας σήμερα είναι εξαιρετικά υπερήφανο. Κι εγώ χαίρομαι ιδιαίτερα κάθε φορά που μιλάω με τους Ναυάρχους μας και μας λένε «να αυτό το πλοίο χτίστηκε στην Ελλάδα», τα αρματαγωγά μας παραδείγματος χάρη και είναι τόσο αξιόπλοα, που αποτελούν και σήμερα σημείο θαυμασμού από άλλα πολεμικά ναυτικά. Το ίδιο θα μπορέσουμε, φίλες και φίλοι, να ξανακάνουμε και εδώ στην Ελευσίνα. Το νερό μπήκε στο αυλάκι. Θέλω να γνωρίζετε ότι εγώ προσωπικά αλλά και η κυβέρνηση θα είμαστε κοντά σε αυτήν την συνεχιζόμενη προσπάθεια. Σας θέλω κι εσάς κοντά στο Ναυπηγείο. Γιατί ξέρω ότι πρώτα και πάνω απ΄ όλα αγαπάτε τη δουλειά σας και ξέρω ότι εδώ δεν είναι μόνο ένας μισθός, αλλά και μία αξιοπρέπεια, μία αίσθηση ότι συμμετέχετε σε μία μεγάλη προσπάθεια η οποία είναι ταυτισμένη με εσάς, ταυτισμένη με τη ζωή σας, ταυτισμένη με αυτόν τον τόπο, ταυτισμένη με την προκοπή των οικογένειών σας», τόνισε ο κ. Μητσοτάκης. Πρόεδρος Σωματείου Εργαζομένων: μας χαρίσατε το μέλλον και τις ζωές μας «Απαλλαχτήκαμε από το χθες και τα δεινά πριν δύο μέρες. Εσείς μας χαρίσατε το μέλλον και τις ζωές μας. Κύριε Πρωθυπουργέ, έχουμε όρεξη και πάθος να φτιάξουμε το Ναυπηγείο μας από την αρχή. Να επισκευάζουμε εκατοντάδες πλοία το χρόνο που ο νέος ιδιοκτήτης θα μας φέρνει. Να χτίσουμε τα νέα πλοία του Ελληνικού Ναυτικού στην ώρα τους, στον προϋπολογισμό που θα συμφωνήσουμε, στην αξεπέραστη ποιότητα και τεχνογνωσία που έχουμε ως εργαζόμενοι. Να τους κάνουμε να μας εμπιστευτούν ξανά. Να χτίσουμε πλοία άλλων χωρών, να αναδειχθούμε ως ναυπηγικός και τεχνολογικός κόμβος, με κεντρικό ρόλο στην ευρύτερη περιοχή προς όφελος της πατρίδας μας. Σας ευχαριστούμε για όλα. Μας πιστέψατε, αυτό για εμάς τα λέει όλα. Κάνατε πράξη την δέσμευσή σας», ανέφερε ο πρόεδρος του Σωματείου Εργαζομένων Νίκος Παπανικολάου. Κρίσιμος πυλώνας για την Εθνική Αμυντική Βιομηχανία, με 2.000 θέσεις εργασίας Η αναβίωση της Ναυπηγικής Βιομηχανίας της χώρας, μέσω της επανεκκίνησης, εξυγίανσης και αναβάθμισης των Ναυπηγείων Ελευσίνας θα ενισχύει σημαντικά τόσο την Οικονομία, όσο και τη γεωπολιτική θέση της Ελλάδας. Η Συμφωνία Εξυγίανσης των Ναυπηγείων Ελευσίνας διαμορφώνει ένα βιώσιμο μοντέλο επανεκκίνησης των Ναυπηγείων Ελευσίνας, καθώς περιλαμβάνει: ▪ Άμεση επένδυση 170 εκατ. Δολαρίων.
▪ Διασφάλιση όλων των υφιστάμενων θέσεων εργασίας (600).
▪ Οφειλές & αποζημιώσεις ύψους 41 εκατ. ευρώ στους εργαζομένους.
▪ Δημιουργία 1.400 νέων θέσεων εργασίας μέσα σε 3 χρόνια. Με τον συνολικό αριθμό των εργαζομένων να ανέρχεται στους 2.000.
▪ Επιπλέον έσοδα 1,1 δισ. ευρώ για το Ελληνικό Δημόσιο (άμεσοι και έμμεσοι φόροι, ασφαλιστικές εισφορές) κατά τα επόμενα 25 έτη.
▪ Ενίσχυση της Ελληνικής Οικονομίας με περισσότερα από 1,6 δισ. ευρώ που θα κατευθυνθούν σε εγχώριους προμηθευτές και την Ελληνική Βιομηχανία. Με βάση τα παραπάνω επιβεβαιώνεται ο αμοιβαία επωφελής χαρακτήρας της Συμφωνίας και η αδιαμφισβήτητη ώθηση που θα δώσει στην απασχόληση και την οικονομία της ευρύτερης περιοχής της Δυτικής Αττικής, ενώ ταυτόχρονα εξασφαλίζεται βιώσιμη λύση στο τεράστιο πρόβλημα των συσσωρευμένων οφειλών των Ναυπηγείων Ελευσίνας. Κατά την επίσκεψή του, ο Πρωθυπουργός επιθεώρησε την ΤΠΚ 7- Πυραυλάκατο «Βλαχάκος» η οποία κατασκευάζεται στα Ναυπηγεία και ενημερώθηκε για τις δυνατότητες του πλοίου. Επισκέφθηκε, επίσης, τις νέες κλίνες και τις εγκαταστάσεις για την προκατασκευή τομών.
Τον Πρωθυπουργό συνόδευσαν, εκ μέρους της Κυβέρνησης, ο Υπουργός Ανάπτυξης και Επενδύσεων Άδωνις Γεωργιάδης, ο Υπουργός Εθνικής Άμυνας Νίκος Παναγιωτόπουλος, ο Αναπληρωτής Υπουργός Ανάπτυξης και Επενδύσεων Νίκος Παπαθανάσης, ο Υφυπουργός Δικαιοσύνης και βουλευτής της ΝΔ Β’ Δυτικής Αττικής Γιώργος Κώτσηρας, ο Αντιπρόεδρος της Βουλής και βουλευτής της ΝΔ Β’ Δυτικής Αττικής Θανάσης Μπούρας και ο βουλευτής της ΝΔ Β’ Δυτικής Αττικής Ευάγγελος Λιάκος. Παρών ήταν, επίσης, ο Δήμαρχος Ελευσίνας Αργύρης Οικονόμου. Ακολουθεί ολόκληρος ο χαιρετισμός του Πρωθυπουργού Κυριάκου Μητσοτάκη προς τους εργαζόμενους στα Ναυπηγεία: Σε ευχαριστώ, Πρόεδρε, για τα καλά σου λόγια. Είναι πράγματι σήμερα μία πολύ σημαντική, μία σπουδαία στιγμή για τα Ναυπηγεία της Ελευσίνος και θέλω να ξεκινήσω, ευχαριστώντας όλους όσοι εργάστηκαν για να μπορέσει να ψηφιστεί αυτός ο πολύ σημαντικός νόμος, έτσι ώστε σήμερα το μέλλον των Ναυπηγείων Ελευσίνος, το μέλλον όλων των εργαζόμενων στα Ναυπηγεία Ελευσίνος, το μέλλον όσων θα βρουν δουλειά στα Ναυπηγεία Ελευσίνος να είναι πολύ πιο αισιόδοξο.
Μεγάλες ευχαριστίες στο Υπουργείο Ανάπτυξης, στον Άδωνι Γεωργιάδη, στο Νίκο Παπαθανάση, στον Υπουργό Εθνικής Άμυνας στον Νίκο Παναγιωτόπουλο, στον Δήμαρχο, σε όλους τους βουλευτές της Δυτικής Αττικής, οι οποίοι στιγμή δεν εγκατέλειψαν την προσπάθεια να φέρουμε εις πέρας αυτό το εξαιρετικά σύνθετο σχέδιο εξυγίανσης.
Θέλω, όμως, να πω ένα ξεχωριστό ευχαριστώ στο Σωματείο και τους εργαζόμενους, διότι επιδείξατε μεγάλη συνδικαλιστική υπευθυνότητα. Αντιληφθήκατε ότι προκειμένου να γίνει πράξη μια τέτοια εξυγίανση, όλοι πρέπει να βάλουν λίγο νερό στο κρασί τους.
Και γι΄ αυτό είμαστε σήμερα εδώ, πολιτεία, επενδυτής και εργαζόμενοι, να γιορτάσουμε μια σπουδαία μέρα για τα Ναυπηγεία Ελευσίνος. Αυτό το οποίο πετύχαμε είναι να εξασφαλίσουμε όλες τις θέσεις εργασίας, να λάβετε πίσω όλα τα δεδουλευμένα, να φέρουμε σχεδόν 200 εκατομμύρια σε επενδύσεις στο Ναυπηγείο. Και να μπορέσουμε να επαναλάβουμε εδώ, σε πολύ μεγαλύτερη κλίμακα, αυτό το οποίο είχα την ευκαιρία να δω να γίνεται στη Σύρο. Όπου πριν από τέσσερα χρόνια το Ναυπηγείο είχε την εικόνα ενός βομβαρδισμένου τοπίου, σήμερα όμως, αν το επισκεφθείτε, είναι ένα ζωντανό Ναυπηγείο, με πλοία τα οποία περιμένουν να επισκευαστούν, με ικανοποιημένους εργαζόμενους και κυρίως ικανοποιημένους πελάτες.
Γιατί κάποιοι στέλνουν τα πλοία τους στη Σύρο για επισκευή και είναι αδιανόητο, ήτανε πάντα αδιανόητο για μένα, πώς είναι δυνατόν μια χώρα η οποία έχει τον μεγαλύτερο στόλο στην εμπορική ναυτιλία παγκοσμίως να μην μπορεί να επισκευάζει τα πλοία της στην Ελλάδα. Αυτό αλλάζει και θα αλλάξει και εδώ στην Ελευσίνα.
Θα έρθουν πολλοί καινούργιοι πελάτες, μην έχετε καμία αμφιβολία γι΄ αυτό. Πιστεύω ότι θα υπάρχουν και πολύ σημαντικές συνεργασίες με μεγάλα ξένα ναυπηγεία.
Και ναι βεβαίως, υπάρχουν και προγράμματα του Πολεμικού Ναυτικού τα οποία δρομολογούνται και τα οποία θέλουμε, τα πλοία αυτά να μπορούν να χτιστούν στην Ελλάδα, όπως χτίστηκαν άλλα πλοία του Πολεμικού Ναυτικού, για τα οποία το Ναυτικό μας σήμερα είναι εξαιρετικά υπερήφανο.
Κι εγώ χαίρομαι ιδιαίτερα κάθε φορά που μιλάω με τους Ναυάρχους μας και μας λένε «να αυτό το πλοίο χτίστηκε στην Ελλάδα», τα αρματαγωγά μας παραδείγματος χάρη και είναι τόσο αξιόπλοα, που αποτελούν και σήμερα σημείο θαυμασμού από άλλα πολεμικά ναυτικά.
Το ίδιο θα μπορέσουμε, φίλες και φίλοι, να ξανακάνουμε και εδώ στην Ελευσίνα. Το νερό μπήκε στο αυλάκι. Θέλω να γνωρίζετε ότι εγώ προσωπικά αλλά και η κυβέρνηση θα είμαστε κοντά σε αυτήν την συνεχιζόμενη προσπάθεια. Σας θέλω κι εσάς κοντά στο Ναυπηγείο. Γιατί ξέρω ότι πρώτα και πάνω απ΄ όλα αγαπάτε τη δουλειά σας και ξέρω ότι εδώ δεν είναι μόνο ένας μισθός, αλλά και μία αξιοπρέπεια, μία αίσθηση ότι συμμετέχετε σε μία μεγάλη προσπάθεια η οποία είναι ταυτισμένη με εσάς, ταυτισμένη με τη ζωή σας, ταυτισμένη με αυτόν τον τόπο, ταυτισμένη με την προκοπή των οικογενειών σας.
Θα είμαστε κοντά σας, θα τη φέρουμε εις πέρας αυτήν την εξυγίανση και είμαι σίγουρος, αγαπητέ μου Πρόεδρε, ότι θα κάνετε πράξη αυτό που είπατε: Να γίνετε το καλύτερο Ναυπηγείο στην Ευρώπη. Βάλτε τον πήχη των φιλοδοξιών ψηλά και θα σας βοηθήσουμε να τον φτάσετε.
Να είστε καλά, καλή δύναμη και πάντα, πάντα επιτυχίες. Ευχαριστώ πάρα πολύ. "
2022-09-02,30069,https://www.primeminister.gr/2022/09/02/30069,Ενημερωτικό σημείωμα για την τελετή παράδοσης – παραλαβής του κυβερνητικού αεροσκάφους Embraer EMB-135 | Ο Πρωθυπουργός της Ελληνικής Δημοκρατίας,"Το δικό της κυβερνητικό αεροσκάφος έχει από σήμερα στη διάθεσή της η Κύπρος μετά και την επίσημη τελετή παράδοσης – παραλαβής που πραγματοποιήθηκε στην 112 Πτέρυγα Μάχης, στην Ελευσίνα, και τη δωρεά του από την Ελληνική Κυβέρνηση προς την Κυπριακή Δημοκρατία παρουσία του Πρωθυπουργού Κυριάκου Μητσοτάκη και του Προέδρου της Κυπριακής Δημοκρατίας, Νίκου Αναστασιάδη. «Χαίρομαι ιδιαίτερα που είμαστε σε θέση να προβούμε σε αυτή την κίνηση αλληλεγγύης προς την Κύπρο. H Κύπρος στάθηκε πάντα δίπλα στο πλευρό της πατρίδας μας όταν δοκιμαστήκαμε πρόσφατα, σε μεγάλες φυσικές καταστροφές. Να ευχαριστήσω ακόμα μια φορά για την πολύ γενναιόδωρη δωρεά σας που αφορά την περιοχή του Ματιού, μία φυσική καταστροφή που τόσο μας πόνεσε και συγκλόνισε τον Ελληνισμό. Θα βρεθούμε σύντομα στη θεμελίωση των κατοικιών που θα καλύψουν τις ανάγκες συμπολιτών μας που έχασαν το σπίτι τους εκείνη τη φρικτή βραδιά. Είμαστε σε θέση σήμερα να προσφέρουμε στην Κυπριακή Δημοκρατία, αυτό το αεροσκάφος και πέραν της προφανούς εξυπηρέτησης του Προέδρου, των κυβερνητικών στελεχών. Να τονίσω και το πόσο σημαντικό θεωρώ το γεγονός ο Πρόεδρος της Κύπρου να μπορεί να ταξιδεύει με ένα αεροπλάνο, το οποίο έχει επάνω το όνομα της Κυπριακής Δημοκρατίας, την Κυπριακή και την Ευρωπαϊκή σημαία. Είναι κι αυτό μία ένδειξη κύρους της Κυπριακής Δημοκρατίας. Και χαιρόμαστε που είμαστε σε θέση, στα πλαίσια και του δικού μας εξορθολογισμού του στόλου των κυβερνητικών αεροσκαφών, να προχωρήσουμε σε αυτή την ενέργεια. Καλοτάξιδο, λοιπόν. Καταλαβαίνω ότι ούτως ή άλλως υπάρχει βαρύ πρόγραμμα του Προέδρου τους επόμενους μήνες πριν την ολοκλήρωση της θητείας του, οπότε είμαι σίγουρος ότι θα πιάσει τόπο. Και βέβαια, Αρχηγέ, να ευχαριστήσουμε και τα στελέχη των Ενόπλων Δυνάμεων που σε πρώτη φάση μέχρι που να εκπαιδευτούν τα πληρώματα θα παρέχουν όλη την απαραίτητη υποστήριξη που χρειάζεται για να πετάτε με ασφάλεια πάνω απ΄ όλα και με ταχύτητα.
Να ευχαριστήσω και την ΕΑΒ, η οποία υπερέβαλε εαυτόν για να μπορούμε να έχουμε το αεροπλάνο ετοιμοπαράδοτο, με καινούριες δεξαμενές οι οποίες αυξάνουν σημαντικά την εμβέλεια για να μπορείτε να πετάτε -ας πούμε- χωρίς στάση από την Κύπρο στις Βρυξέλλες που είναι το πιο συνηθισμένο ταξίδι το οποίο καλούμαστε να κάνουμε», σημείωσε ο Πρωθυπουργός Κυριάκος Μητσοτάκης για το αεροσκάφος που παραδόθηκε σήμερα στην Κυπριακή Κυβέρνηση, αφού πρώτα η Ελληνική Κυβέρνηση είχε παραλάβει δωρεάν από τη γαλλική αεροπορική εταιρία Dassault, που μεταξύ άλλων κατασκευάζει και τα μαχητικά Rafale, κυβερνητικό αεροσκάφος τύπου Falcon, στο πλαίσιο υποχρέωσής της σε Αντισταθμιστικά Ωφελήματα. «Να εκφράσω τις ευχαριστίες μου, βεβαίως σε σας και στην Κυβέρνηση την Ελληνική γι΄ αυτή τη γενναιόδωρη συνεισφορά στις ανάγκες της Κυπριακής Δημοκρατίας, Η Κύπρος είναι μια απομονωμένη νήσος και δεν έχουμε τη συνδεσιμότητα που έχει η Ελλάδα. Ήταν ένα πρόβλημα για τον εκάστοτε Πρόεδρο και γενικότερα για την Κυβέρνηση κι αυτή η σημαντική δωρεά της Ελληνικής Κυβέρνησης, δίνει άλλες διαστάσεις και στο χρόνο του Προέδρου ή κάποιων Υπουργών ή ακόμα και σε έκτακτες ανάγκες για ανθρωπιστικούς λόγους.
Γι΄ αυτό και νιώθω την ανάγκη για άλλη μια φορά, Κυριάκο μου και αγαπητέ Νίκο, να εκφράσω θερμότατες ευχαριστίες για την απόφαση της Ελληνικής Κυβέρνησης, μέσα στο κλίμα αλληλεγγύης και αλληλοσυμπαράστασης που διακρίνει τις σχέσεις μας. Αυτή η σημαντική δωρεά θα συμβάλλει τα μέγιστα στην καλύτερη λειτουργία του κράτους», τόνισε ο Πρόεδρος της Κυπριακής Δημοκρατίας, Νίκος Αναστασιάδης. Ο κ. Μητσοτάκης ευχαρίστησε και τα πληρώματα των Πυροσβεστικών αεροσκαφών που εδρεύουν στο στρατιωτικό αεροδρόμιο της Ελευσίνας, για τις πολύτιμες υπηρεσίες που προσφέρουν την θερινή περίοδο για την κατάσβεση των πυρκαγιών: «Η ΕΑΒ μας υποστήριξε και καθ΄ όλη τη διάρκεια του καλοκαιριού. Και καθώς είμαστε εδώ στην Ελευσίνα, στην έδρα και των πυροσβεστικών μας αεροσκαφών, των Canadair 215, των πιο παλιών αεροσκαφών μας, να εκφράσω ακόμα μία φορά τις ευχαριστίες μου στην Πολεμική μας Αεροπορία, στους τεχνικούς μας οι οποίοι κάθε βράδυ δουλεύουν, χωρίς να κοιμούνται, για να είναι τα αεροπλάνα ετοιμοπαράδοτα και βέβαια στην ΕΑΒ η οποία αναλαμβάνει τις πιο βαριές συντηρήσεις για να μπορούν τα αεροσκάφη τα οποία είναι σχετικά παλιά να πετούν πάνω απ’ όλα με ασφάλεια για τους χειριστές τους». Οι δύο ηγέτες ενημερώθηκαν για τις τεχνικές και επιχειρησιακές δυνατότητες του αεροσκάφους αλλά και για τις πτητικές ικανότητες και βελτιώσεις που πραγματοποιήθηκαν και είχαν συνομιλία με το νέο πλήρωμα με το οποίο έχει επανδρωθεί. Στην τελετή παραβρέθηκαν ο Υπουργός Εθνικής Άμυνας, Νίκος Παναγιωτόπουλος, ο Αρχηγός του Γενικού Επιτελείου Εθνικής Άμυνας, Στρατηγός Κωνσταντίνος Φλώρος, ο Αρχηγός του Γενικού Επιτελείου Αεροπορίας, Αντιπτέραρχος Θεμιστοκλής Μπουρολιάς και ο Πρόεδρος της Ελληνικής Αεροπορικής Βιομηχανίας, Γιάννης Κούτρας. Τον Πρόεδρο της Κυπριακής Δημοκρατίας στην τελετή αλλά και κατά την αναχώρησή του από την Ελλάδα με το νέο αεροσκάφος της Κυπριακής Δημοκρατίας με προορισμό την Κύπρο συνόδεψαν ο Υπουργός Άμυνας, Χαράλαμπος Πετρίδης, ο Κυβερνητικός Εκπρόσωπος, Μάριος Πελεκάνος, ο Αναπληρωτής Υπουργός στον Πρόεδρο της Κυπριακής Δημοκρατίας, Πέτρος Δημητρίου, ο Διευθυντής του Γραφείου του Προέδρου της Κυπριακής Δημοκρατίας, Παντελής Παντελίδης, ο Αρχηγός της Εθνικής Φρουράς της Κυπριακής Δημοκρατίας, Δημόκριτος Ζερβάκης, ο Ταξίαρχος της Εθνοφρουράς Κύπρου, Μάριος Φλωρίδης και ο Διοικητής της Προεδρικής Φρουράς, Ιωάννης Τελώνης. "
2022-09-02,30066,https://www.primeminister.gr/2022/09/02/30066,Συνάντηση του Πρωθυπουργού Κυριάκου Μητσοτάκη με τον Πρόεδρο της Κυπριακής Δημοκρατίας Νίκο Αναστασιάδη | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης υποδέχθηκε το πρωί, στο Μέγαρο Μαξίμου, τον Πρόεδρο της Κυπριακής Δημοκρατίας Νίκο Αναστασιάδη. Κατά την έναρξη της συνάντησης, ο Πρωθυπουργός και ο Πρόεδρος της Κυπριακής Δημοκρατίας είχαν τον εξής διάλογο: Κυριάκος Μητσοτάκης: Καλώς ήρθατε ακόμα μια φορά στην Αθήνα και στο Μέγαρο Μαξίμου σήμερα, σε μια πολύ ευτυχή συγκυρία, καθώς η Ελληνική Δημοκρατία θα παραδώσει στην Κυπριακή Δημοκρατία ένα από τα κυβερνητικά μας αεροσκάφη. Είναι η ελάχιστη ανταπόδοση στη σταθερή γενναιοδωρία της Κύπρου η οποία στάθηκε δίπλα στην πατρίδα μας και μετά τις καταστροφικές πυρκαγιές στο Μάτι. Θεωρώ ότι είναι πάρα πολύ σημαντικό, εκτός από το να διευκολύνεται στις μετακινήσεις του ο Κύπριος Πρόεδρος, τα φτερά, το όνομα της Κύπρου, η σημαία της Κύπρου, να αποτυπώνεται σε ένα κυβερνητικό αεροσκάφος της Κυπριακής Δημοκρατίας. Θα έχουμε την ευκαιρία, βέβαια, να συζητήσουμε και τις υπόλοιπες εξελίξεις οι οποίες, δυστυχώς, λόγω του πολέμου στην Ουκρανία, στο μέτωπο της οικονομίας τουλάχιστον, προδιαγράφονται ζοφερές. Ελπίζουμε, ενθαρρύνουμε την Ευρωπαϊκή Ένωση να αναλάβει τολμηρές πρωτοβουλίες -όπως έχουμε συζητήσει πολλές φορές- διότι χωρίς ευρωπαϊκή αντιμετώπιση είναι πολύ δύσκολο να τιθασεύσουμε αυτή την εκρηκτική άνοδο των τιμών του φυσικού αερίου. Χαίρομαι προσωπικά, ως Έλληνας Πρωθυπουργός, που πολλές από τις προτάσεις που έχουμε καταθέσει στην Ευρωπαϊκή Ένωση αποτελούν σήμερα αντικείμενο επεξεργασίας από την Ευρωπαϊκή Επιτροπή. Επισημαίνω, όμως, ότι έχουμε αργήσει και ότι πρέπει να κάνουμε ό,τι γίνεται για να κερδίσουμε το χαμένο έδαφος. Θα συζητήσουμε, βέβαια, και τις εξελίξεις στην ευρύτερη γειτονιά της Ανατολικής Μεσογείου. Επαναλαμβάνουμε ακόμη μια φορά ότι με σταθερότητα, αυτοπεποίθηση και με προσήλωση στο Διεθνές Δίκαιο απαντάμε στις όποιες ρητορικές ακρότητες της Τουρκίας οι οποίες, δυστυχώς, το τελευταίο διάστημα έχουν ξεπεράσει κάθε όριο. Αυτό δε σημαίνει, όμως, ότι εμείς, καθ’ οποιοδήποτε τρόπο, θα αλλάξουμε την υπεύθυνη στάση με την οποία αντιμετωπίζουμε όλα αυτά τα ζητήματα. Επομένως και πάλι, καλώς ήρθατε και χαίρομαι που σας υποδέχομαι ακόμα μια φορά στην Αθήνα. Νίκος Αναστασιάδης: Φίλε Πρωθυπουργέ, αγαπητέ μου Κυριάκο, είναι πραγματικά με ιδιαίτερη συγκίνηση και ιδιαίτερη ευαισθησία που δέχεται η Κυπριακή Δημοκρατία την πάρα πολύ σημαντική δωρεά της Ελληνικής Κυβέρνησης. Και συνεπώς, εκ μέρους τόσο του κυπριακού λαού, όσο και της Κυβέρνησης, αλλά και του ιδίου προσωπικά, θέλω θερμά να σάς ευχαριστήσω. Ήμασταν ίσως η μόνη εκ των χωρών της Ευρωπαϊκής Ένωσης και όχι μόνο, που δεν υπήρχε το μεταφορικό μέσο του εκάστοτε Προέδρου της Δημοκρατίας και το σημαντικότερο είναι, λόγω της απομόνωσης της Κυπριακής Δημοκρατίας, ένα σύνηθες ταξίδι στις Βρυξέλλες θα μπορούσε να σημαίνει έξτρα δύο μέρες στην επίσκεψη. Συνεπώς είναι πάρα πολύ σημαντική και έχουμε αποφασίσει αυτή τη δωρεά -και ιδιαίτερα τώρα που αποχωρώ της Προεδρίας και δεν θα υπάρχει κανένας να μεμψιμοιρεί ότι το έκανα για τον ίδιο- αλλά αυτό το αεροπλάνο δεν θα είναι μόνο για τη μεταφορά του Προέδρου, κυβερνητικών στελεχών, αλλά και σε έκτακτες περιπτώσεις που απαιτούνται για ανθρωπιστικούς, λόγους υγείας κλπ. Συνεπώς, είναι οι ευγνώμονες ευχαριστίες μου μια γνήσια έκφραση αυτού που ακριβώς είχε ανάγκη η Κύπρος και για πολλούς και διάφορους λόγους δυστυχώς δεν υλοποιήθηκε. Είναι την ίδια ώρα μια -αν θέλετε- ανταπόδοση της αμοιβαιότητας που υπάρχει μεταξύ μας τις κρίσιμες ώρες. Και είμαι βέβαιος ότι σύντομα θα είμαι και πάλι στην Αθήνα για να βάλουμε τον θεμέλιο λίθο του συνοικισμού στο Μάτι, μια σημαντική, κατά τη άποψή μου, συνεισφορά σε όσους υπέστησαν τότε τις τραγικές συνέπειες μιας απρόβλεπτης πυρκαγιάς. Όμως, πολύ ορθά έχετε επισημάνει ότι η ευκαιρία που δίνεται σήμερα, ενόψει και του Ευρωπαϊκού Συμβουλίου, της συνεχιζόμενης κατάστασης με τον πόλεμο στην Ουκρανία, η Σύνοδος των Ηνωμένων Εθνών μαζί θα μας δώσει την ευκαιρία να συζητήσουμε θέματα που χρήζουν συντονισμού, λαμβάνοντας υπόψη βεβαίως και τις απειλές που δέχεται τόσο η Κύπρος όσο και η Ελλάδα και όχι μόνο, από μία κατά τ’ άλλα υποψήφια χώρα προς ένταξη στην Ευρωπαϊκή Ένωση. Πολύ ορθά έχετε επισημάνει και χαίρομαι ειλικρινά γιατί πολλές από τις πρωτοβουλίες που αναλαμβάνετε υιοθετούνται. Και όσον αφορά την Ευρωπαϊκή Ένωση, αλλά ιδιαίτερα και όσον αφορά τις κυρώσεις που επιβάλλονται, πλείστες όσες των οποίων δυστυχώς δεν είναι στοχευμένες, πλήττουν κατά κύριο λόγο τα ευρωπαϊκά κράτη, αντί που ο στόχος θα έπρεπε να ήταν το καθεστώς της Ρωσίας που είναι και υπαίτιο για τον πόλεμο. Θα έχουμε την ευκαιρία να κουβεντιάσουμε για να δούμε πώς αντιμετωπίζουμε στο Ευρωπαϊκό Συμβούλιο συντονισμένα κάποια πράγματα τα οποία δεν είναι για τους τεχνοκράτες, γιατί έχουν και πολιτική διάσταση. Κατά τ’άλλα, νομίζω ότι η στενή μας συνεργασία στην αντιμετώπιση των απειλών, αλλά και της αξιοποίησης του φυσικού πλούτου της περιοχής, είναι σημαντικότατες και για τις χώρες μας και για την Ευρωπαϊκή Ένωση. Θέλω να ευχαριστήσω για άλλη μια φορά και να εκφράσω την ικανοποίησή μου γιατί πραγματικά η στενή μεταξύ μας συνεργασία έχει αποδώσει και αποδίδει. Ευχαριστώ Κυριάκο. "
2022-09-01,30063,https://www.primeminister.gr/2022/09/01/30063,Ενημερωτικό σημείωμα για τις συναντήσεις του Πρωθυπουργού Κυριάκου Μητσοτάκη με παραγωγικούς και επιστημονικούς φορείς στη Θεσσαλονίκη | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης είχε το απόγευμα διαδοχικές συναντήσεις στο Υπουργείο Μακεδονίας – Θράκης στη Θεσσαλονίκη με τους παραγωγικούς και επιστημονικούς φορείς της Θεσσαλονίκης και ευρύτερα της βόρειας Ελλάδας, ενόψει της 86ης ΔΕΘ. Κατά τη διάρκεια των διαδοχικών συσκέψεων εξετάστηκαν, μεταξύ άλλων, τα προβλήματα που αντιμετωπίζουν τα μέλη των φορέων και η εξέλιξη των έργων που έχουν δρομολογηθεί στην πόλη, για την οποία έγινε αναλυτική παρουσίαση. Μετά το τέλος των συσκέψεων ο Πρωθυπουργός έκανε την ακόλουθη δήλωση: «Σας ευχαριστώ πολύ, είχαμε μια ακόμα πολύ παραγωγική συζήτηση ενόψει της τακτικής προετοιμασίας που κάνουμε κάθε χρονιά πριν από την ετήσια παρουσία μας στη Διεθνή Έκθεση της Θεσσαλονίκης, πολύ αναλυτικές συζητήσεις με τους εμπορικούς, οικονομικούς, κοινωνικούς και εκπαιδευτικούς φορείς της πόλης. Και βέβαια είχαμε και την ευκαιρία να εξετάσουμε αναλυτικά την εξέλιξη του κυβερνητικού σχεδίου ειδικά για την Περιφερειακή Ενότητα Θεσσαλονίκης. Είναι ένα σύνολο πολλαπλών, διαφορετικών, παράλληλων πρωτοβουλιών, που αλλάζουν σταδιακά και αναβαθμίζουν προς το καλύτερο την πόλη και τη ζωή των κατοίκων της. Δεν θα παρουσιάσω αναλυτικά όλο το εύρος των παρεμβάσεων, διότι συζητάμε για παραπάνω από 30 σημαντικά έργα τα οποία και τελικά θα συγκροτήσουν τη Θεσσαλονίκη του 2030. Το έντυπο αυτό το οποίο σας δείχνω θα παρουσιαστεί αναλυτικά από τους αρμόδιους φορείς στις αρχές της επόμενης εβδομάδος και η σχετική πληροφορία θα είναι διαθέσιμη για όλους στον ιστότοπο του Υπουργείου Μακεδονίας – Θράκης. Ενδεικτικά αναφέρω, ότι μιλάμε για παρεμβάσεις σε τέσσερις βασικούς άξονες πολιτικής: παρεμβάσεις στις υποδομές, στην υγεία και την πρόνοια, την επιχειρηματικότητα και την καινοτομία, αλλά και αναπλάσεις και επεμβάσεις που αναβαθμίζουν σημαντικά τη Θεσσαλονίκη πολιτιστικά, αθλητικά και ως προς την πρόσβαση σε χώρους πρασίνου και αναψυχής. Θα χρειαζόμουν, αγαπητέ μου Υπουργέ, τουλάχιστον μία ώρα για να διατρέξω όλα τα έργα αναλυτικά. Δεν θα το κάνω. Θα σταθώ μόνο ενδεικτικά σε έργα όπως το Μετρό, το οποίο νομίζω ότι όλοι πια οι Θεσσαλονικείς πρέπει να είναι απολύτως πεπεισμένοι ότι το έργο αυτό θα ολοκληρωθεί και θα γίνει πραγματικότητα. Γνωρίζετε τις μεγάλες δυσκολίες που χρειάστηκε να ξεπεράσουμε. Η Θεσσαλονίκη θα έχει και σύγχρονο Μετρό και αρχαία στο σταθμό Βενιζέλου, όπως ακριβώς είχαμε δεσμευθεί. Θα αναφερθώ ενδεικτικά στο πάρα πολύ σημαντικό έργο του flyover, το οποίο αποτέλεσε μία αποκλειστικά κυβερνητική πρωτοβουλία ως προς την ωρίμανσή του και ως προς την επιλογή του αναδόχου, και βέβαια μια σειρά από παρεμβάσεις στο λιμάνι της Θεσσαλονίκης αλλά και πολλά άλλα οδικά έργα στην ευρύτερη περιοχή της Θεσσαλονίκης. Ως προς την υγεία και την πρόνοια, η απόφασή μας για το νέο ογκολογικό νοσοκομείο έχει γίνει πράξη. Γνωρίζουμε τον χώρο, δίπλα στα δύο σημαντικά νοσοκομεία της Θεσσαλονίκης, και ωριμάζουμε πολύ γρήγορα τις σχετικές μελέτες. Σε ζητήματα που αφορούν την επιχειρηματικότητα και την καινοτομία, να σταθώ ιδιαίτερα στη μετατροπή της άτυπης βιομηχανικής συγκέντρωσης στο Καλοχώρι, αλλά και στην πολύ μεγάλη ταχύτητα με την οποία προχωρά το project του Thess INTEC. Και τέλος, για τα ζητήματα των αναπλάσεων και των παρεμβάσεων στον πολιτισμό και τον αθλητισμό, δύο σημαντικά γήπεδα της Θεσσαλονίκης: η ολοκλήρωση του Προεδρικού Διατάγματος για το γήπεδο του ΠΑΟΚ και η πολύ γρήγορη ωρίμανση της διπλής ανάπλασης με μετακίνηση του γηπέδου του Άρη σε οικόπεδο του ΟΑΕΔ και μια σημαντική ανάπλαση στον χώρο του παλιού Χαριλάου. Όλα αυτά, Υπουργέ μου, θα παρουσιαστούν αναλυτικά και θα πιστοποιήσουν την αποφασιστικότητα της κυβέρνησης να υλοποιήσει ένα σχέδιο έργων, όμοιο του οποίου δεν έχει ποτέ γνωρίσει η Θεσσαλονίκη στο παρελθόν, ώστε το 2030 η Θεσσαλονίκη πραγματικά να είναι η πόλη που αξίζει στους κατοίκους της, στους επισκέπτες της, στους φοιτητές της, στους επενδυτές οι οποίοι θα έρθουν να επενδύσουν σε αυτήν την πανέμορφη πόλη. Σας ευχαριστώ πολύ». Στις διαδοχικές συσκέψεις που είχε ο Πρωθυπουργός συμμετείχαν, από την πλευρά της κυβέρνησης, ο Υπουργός Ανάπτυξης και Επενδύσεων Άδωνις Γεωργιάδης, ο Υπουργός Υποδομών και Μεταφορών Κώστας Καραμανλής, ο Υπουργός Επικρατείας Άκης Σκέρτσος, η Αναπληρωτής Υπουργός Υγείας Μίνα Γκάγκα, ο Υφυπουργός Περιβάλλοντος και Ενέργειας αρμόδιος για θέματα Χωροταξίας και Αστικού Περιβάλλοντος Νίκος Ταγαράς, ο Υφυπουργός Εσωτερικών αρμόδιος για θέματα Μακεδονίας – Θράκης και βουλευτής της ΝΔ Α’ Θεσσαλονίκης Σταύρος Καλαφάτης, ο Υφυπουργός Υποδομών και Μεταφορών αρμόδιος για τις Υποδομές Γιώργος Καραγιάννης, ο Υφυπουργός στον Πρωθυπουργό Γιάννης Μπρατάκος, ο Γενικός Γραμματέας Χωρικού Σχεδιασμού και Αστικού Περιβάλλοντος Ευθύμιος Μπακογιάννης, ο Γενικός Γραμματέας Υπηρεσιών Υγείας Ιωάννης Κωτσιόπουλος, Γραμματέας της Πολιτικής Επιτροπής της ΝΔ Παύλος Μαρινάκης και η επικεφαλής του Γραφείου του Πρωθυπουργού στη Θεσσαλονίκη, Μαρία Αντωνίου. Μέσω τηλεδιάσκεψης συμμετείχαν ο Αντιπρόεδρος της Κυβέρνησης Παναγιώτης Πικραμμένος, ο Υπουργός Υγείας Θάνος Πλεύρης, ο Υπουργός Δικαιοσύνης Κώστας Τσιάρας, ο Αναπληρωτής Υπουργός Ανάπτυξης και Επενδύσεων Νίκος Παπαθανάσης, ο Υφυπουργός Ανάπτυξης και Επενδύσεων αρμόδιος για την Έρευνα και την Καινοτομία Χρίστος Δήμας, ο Γενικός Γραμματέας Συντονισμού της Κυβέρνησης Θανάσης Κοντογεώργης, ο Περιφερειάρχης Κεντρικής Μακεδονίας Απόστολος Τζιτζικώστας, ο Πρόεδρος και Διευθύνων Σύμβουλος της ΕΡΓΟΣΕ, Χρήστος Βίνης και ο Εντεταλμένος Σύμβουλος του ΤΑΙΠΕΔ Παναγιώτης Σταμπουλίδης. Στις συναντήσεις έλαβαν μέρος, επίσης, ο Δήμαρχος Θεσσαλονίκης Κωνσταντίνος Ζέρβας και ο Πρόεδρος Περιφερειακής Ένωσης των Δήμων Κεντρικής Μακεδονίας Ιγνάτιος Καϊτεζίδης. Συμμετείχαν ακόμα ο Διευθύνων Σύμβουλος της ΕΥΑΘ Άνθιμος Αμανατίδης, ο
ο Πρόεδρος του ΔΣ και Διευθύνων Σύμβουλος του ΟΛΘ Αθανάσιος Λιάγκος, ο Πρόεδρος του ΔΣ του Αττικό Μετρό Νικόλαος Ταχιάος και ο Διευθύνων Σύμβουλος του Αττικό Μετρό Νικόλαος Κουρέτας. Ο Πρωθυπουργός συναντήθηκε πρώτα με τους βουλευτές Α΄ και Β΄ Θεσσαλονίκης της Νέας Δημοκρατίας. Στη συνάντηση μετείχαν οι βουλευτές Α’ Θεσσαλονίκης Κωνσταντίνος Γκιουλέκας, Ελένη Ράπτη, Στράτος Σιμόπουλος, Άννα Ευθυμίου, Δημήτρης Κούβελας, οι βουλευτές Β΄ Θεσσαλονίκης Θεόδωρος Καράογλου, Σάββας Αναστασιάδης και Δημήτρης Βαρτζόπουλος και ο Πρόεδρος της Διοικούσας Επιτροπής της Νέας Δημοκρατίας στη Θεσσαλονίκη Ζήσης Ιωακείμοβιτς. "
2022-08-26,30029,https://www.primeminister.gr/2022/08/26/30029,Ενημερωτικό σημείωμα για τη συνάντηση του Πρωθυπουργού Κυριάκου Μητσοτάκη με τον Γερουσιαστή των ΗΠΑ Robert Menendez | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης συναντήθηκε, στο Μέγαρο Μαξίμου, με τον Πρόεδρο της Επιτροπής Εξωτερικών Σχέσεων της Γερουσίας των Ηνωμένων Πολιτειών, Robert Menendez, λίγο πριν από την αναγόρευσή του Αμερικανού Γερουσιαστή σε Επίτιμο Διδάκτορα του ΕΚΠΑ. Ο Πρωθυπουργός εξήρε την προσφορά του κ. Menendez στην ενίσχυση των ελληνοαμερικανικών σχέσεων, της ειρήνης και της συνεργασίας στην Ανατολική Μεσόγειο, για την οποία, άλλωστε, ο Γερουσιαστής τιμήθηκε τον περασμένο Αύγουστο με τον Μεγαλόσταυρο του Τάγματος της Τιμής. Ιδιαίτερη αναφορά έκανε στη νομοθετική πρωτοβουλία του κ. Menendez «Νόμος περί Άμυνας και Διακοινοβουλευτικής Εταιρικής Σχέσης ΗΠΑ-Ελλάδας», η οποία κατέστη νόμος των ΗΠΑ τον Δεκέμβριο του 2021 και αναβαθμίζει ακόμα περισσότερο τη διμερή συνεργασία και δη την αμυντική. Στη διάρκεια της συνάντησης έγινε ανασκόπηση των ελληνοαμερικανικών σχέσεων που βρίσκονται στο καλύτερο επίπεδο από ποτέ και στις προοπτικές στενότερης συνεργασίας ενόψει και του Δ’ Γύρου Στρατηγικού Διαλόγου Ελλάδας – ΗΠΑ, που θα πραγματοποιηθεί στην Αθήνα τον Οκτώβριο. Συζητήθηκαν ακόμη οι διεθνείς εξελίξεις με αιχμή τη ρωσική εισβολή στην Ουκρανία. Ο κ. Menendez εξέφρασε την εκτίμησή του για την ξεκάθαρη στάση της κυβέρνησης, που στήριξε από την πρώτη στιγμή την Ουκρανία προσφέροντας ανθρωπιστικό και αμυντικό υλικό. Υπογράμμισε ότι η Ελλάδα είναι μία σταθερή δημοκρατία, ένας αξιόπιστος εταίρος και σύμμαχος των ΗΠΑ στη νοτιοανατολική πτέρυγα του ΝΑΤΟ, αλλά και πυλώνας σταθερότητας στην περιοχή. Αντηλλάγησαν ακόμη απόψεις για την αμυντική συνεργασία και τις νέες δυνατότητες που παρουσιάζονται, με αφορμή και την πρόσφατη επίσκεψη του Προέδρου της Επιτροπής Εξωτερικών Σχέσεων της Γερουσίας στην Αλεξανδρούπολη. Ο Πρωθυπουργός έδωσε ιδιαίτερη έμφαση στην οικονομική και ενεργειακή συνεργασία των δύο χωρών, ενώ ανέλυσε τη σημασία των υποδομών που αναπτύσσει η Ελλάδα για την ενεργειακή της ασφάλεια, την διαφοροποίηση των πηγών ενέργειας και τον ενεργειακό εφοδιασμό της Ευρώπης, λόγω της στρατηγικής της θέσης. Κατά την έναρξη της συνάντησης έγινε ο ακόλουθος διάλογος: Robert Menendez: Φωτογραφία από το Κογκρέσο, ιστορική φωτογραφία. Για εσάς αλλά και για το γεγονός ότι έχετε δύο γυναίκες να στέκονται πίσω σας, την Πρόεδρο της Βουλής και την Αντιπρόεδρο των ΗΠΑ. Κυριάκος Μητσοτάκης: Ναι, ήταν μία ιστορική στιγμή για εμένα αλλά πιστεύω και για τη χώρα μου. Με χαροποιεί ιδιαίτερα που σας καλωσορίζω πάλι στην Ελλάδα. Καταρχάς, συγχαρητήρια για τον τίτλο του επίτιμου διδάκτορα. Είναι μια σημαντική στιγμή για το Πανεπιστήμιο αλλά, είμαι βέβαιος, και για εσάς. Θα ήθελα να σας ευχαριστήσω και πάλι για όσα έχετε κάνει για την προώθηση των σχέσεων μεταξύ των δύο χωρών μας. Ξέρω πόσο σκληρά έχετε εργαστεί. Πιστεύω ότι έχουμε σημειώσει μεγάλη πρόοδο τα τελευταία χρόνια και υπάρχουν πολλά ακόμα να γίνουν, σε πολλά μέτωπα, όχι μόνο στο γεωστρατηγικό και το γεωπολιτικό, αλλά και στους τομείς της οικονομίας, του πολιτισμού, σε ό,τι αφορά την εκπαίδευση. Είμαστε πολύ χαρούμενοι που έχετε έναν εξαιρετικά καλό Πρέσβη και μπορώ να σας πω ότι ήδη έχει κάνει αισθητή την παρουσία του στην Ελλάδα. Προσβλέπουμε πραγματικά στη συνέχιση της εξαιρετικής συνεργασίας που έχουμε. Robert Menendez: Συμφωνούμε απολύτως. Είμαστε πολύ περήφανοι για τον Πρέσβη μας. Έχει κάνει εξαιρετική δουλειά. Τον γνωρίζω εδώ και πολύ καιρό, ήμουν βέβαιος πως θα έκανε εξαιρετική δουλειά και επομένως είμαι πολύ χαρούμενος. Η υποψηφιότητά του εγκρίθηκε πολύ γρήγορα από την Επιτροπή Εξωτερικών Σχέσεων και από την ολομέλεια της Γερουσίας. Είμαστε πολύ χαρούμενοι επίσης που έχουμε τη δική σας Πρέσβη. Είναι εξαίρετη εκπρόσωπος της Ελληνικής Δημοκρατίας. Προσπάθησα να περάσω απαρατήρητος σε αυτή την επίσκεψη αλλά αυτό δεν είναι εύκολο εδώ. Πήγα στην Αλεξανδρούπολη και είναι εξαιρετική η εξέλιξη εκεί, υπό την ηγεσία σας. Κυριάκος Μητσοτάκης: Η πρόοδος είναι εντυπωσιακή. Robert Menendez: Εκτιμώ πως θα αποτελέσει γεωστρατηγικό κέντρο για την Ελλάδα, για την περιοχή, αλλά και για τους Συμμάχους. Θεωρώ πως έχει απεριόριστες δυνατότητες. "
2022-08-25,30011,https://www.primeminister.gr/2022/08/25/30011,"Ενημερωτικό σημείωμα για τη συνάντηση του Πρωθυπουργού Κυριάκου Μητσοτάκη με τον Πρόεδρο των Ηνωμένων Αραβικών Εμιράτων, Σεΐχη Mohamed bin Zayed Al Nahyan | Ο Πρωθυπουργός της Ελληνικής Δημοκρατίας","O Πρωθυπουργός Κυριάκος Μητσοτάκης συναντήθηκε στο Μέγαρο Μαξίμου με τον Πρόεδρο των Ηνωμένων Αραβικών Εμιράτων, Σεΐχη Mohamed bin Zayed Al Nahyan, ο οποίος πραγματοποιεί επίσκεψη στην Ελλάδα. Ο Κυριάκος Μητσοτάκης συνεχάρη τον Πρόεδρο των Ηνωμένων Αραβικών Εμιράτων για την ανάληψη των νέων του καθηκόντων και αναφέρθηκε στις εξαιρετικές διμερείς σχέσεις των δύο χωρών. «Με χαροποιεί ιδιαίτερα που σας υποδέχομαι στην Αθήνα, στην πρώτη σας επίσημη επίσκεψη με τη νέα σας ιδιότητα. Επιτρέψτε μου να σας συγχαρώ για την ανάληψη αυτής της πολύ σημαντικής ευθύνης. Γνωρίζετε πόσο μεγάλη αξία αποδίδουμε στις διμερείς σχέσεις των χωρών μας. Έχουμε ήδη κάνει πολλά και θα κάνουμε ακόμα περισσότερα όσον αφορά το επίπεδο της συνεργασίας μας. Επίσης, με χαροποιεί ιδιαίτερα το γεγονός ότι τα ΗΑΕ θα είναι η τιμώμενη χώρα στη εξόχως σημαντική Διεθνή Έκθεση Θεσσαλονίκης, η οποία θα πραγματοποιηθεί σε λιγότερο από ένα μήνα από σήμερα στη Θεσσαλονίκη. Και ελπίζουμε -εάν το επιτρέψει και το πρόγραμμά σας- να σας έχουμε και πάλι μαζί μας ως επικεφαλής μίας σημαντικής επιχειρηματικής αποστολής σε αυτή την τόσο σημαντική διοργάνωση. Και πάλι, καλώς ορίσατε», δήλωσε ο Πρωθυπουργός κατά την έναρξη της συνάντησης. «Σε ευχαριστώ πολύ, φίλε Πρωθυπουργέ. Σε ευχαριστώ γι’ αυτόν τον πολύ όμορφο καιρό. Αν το κανόνισες για εμάς, σε ευχαριστώ πολύ. Αναζητούμε τη βροχή, αλλά σίγουρα έχετε μια πολύ όμορφη χώρα. Και πάλι, είμαι ενθουσιασμένος που βρίσκομαι εδώ μαζί σας. Ζητώ συγγνώμη που καθυστέρησα τόσο πολύ την επίσκεψή μου, αλλά η μεταξύ μας σχέση είναι πολύ σημαντική και το κύριο μέλημά μου είναι να δω αυτή τη σχέση να αποδίδει καρπούς. Έχουμε εργαστεί προκειμένου να χτιστεί μια γέφυρα μεταξύ των χωρών μας. Είμαι πολύ χαρούμενος που τα τελευταία δύο χρόνια έχουμε σημειώσει μεγάλη πρόοδο. Και η σχέση μας βρίσκεται σε ένα σημείο που μπορεί να αναβαθμιστεί κι άλλο. Έχουμε ήδη μια πολύ γερή βάση πάνω στην οποία μπορούμε να χτίσουμε. Κύριε Πρωθυπουργέ, θέλω να εκφράσω και πάλι τη χαρά μου που είμαι εδώ μαζί σας», σημείωσε από την πλευρά του ο Σεΐχης Mohamed bin Zayed Al Nahyan. Η συνάντηση διεξήχθη σε ιδιαίτερα θερμό κλίμα, ενδεικτικό του αμοιβαίου ενδιαφέροντος για περαιτέρω εμβάθυνση των ήδη εξαιρετικών διμερών σχέσεων και του στρατηγικού χαρακτήρα τους σε όλους τους τομείς κοινού ενδιαφέροντος. Σημειώνεται ότι η «Κοινή Διακήρυξη για τη δημιουργία Ευρείας Στρατηγικής Εταιρικής Σχέσης Ελλάδος– ΗΑΕ», και η «Συμφωνία Συνεργασίας σε Θέματα Εξωτερικής Πολιτικής και Άμυνας», που υπεγράφησαν κατά την επίσκεψη του Πρωθυπουργού στο Άμπου Ντάμπι τον Νοέμβριο (17 και 18) του 2021 αποτελεί την ισχυρή βάση της διεύρυνσης της συνεργασίας. Κατά τη διάρκεια των συνομιλιών δόθηκε έμφαση στον τομέα της ενέργειας, ιδίως στις ανανεώσιμες πηγές ενέργειας. Ο Πρωθυπουργός ενημέρωσε για τις σημαντικές υποδομές που δημιουργούνται στη χώρα μας στον τομέα της εισαγωγής, αποθήκευσης και επαναεριοποίησης Υγροποιημένου Φυσικού Αερίου, οι οποίες σε συνδυασμό με την στρατηγική γεωγραφική της θέση την καθιστούν κόμβο και πύλη εισόδου της ενέργειας προς την Ευρώπη καθώς και γέφυρα σύνδεσης της Μέσης Ανατολής με την Ευρώπη. Συζητήθηκαν ακόμη οι προοπτικές ενίσχυσης των επενδυτικών σχέσεων σε συνέχεια και της πρόσφατης επίσημης επίσκεψης του Κυριάκου Μητσοτάκη στο Άμπου Ντάμπι, τον περασμένο Μάιο. Ο Κυριάκος Μητσοτάκης τόνισε ότι τα Ηνωμένα Αραβικά Εμιράτα αποτελούν σταθερό στρατηγικό εταίρο της Ελλάδας, με σημαντικό ρόλο στην περιοχή του Κόλπου και διεθνώς. Ο Πρωθυπουργός υπογράμμισε ακόμη την ανάγκη διασφάλισης σταθερότητας και ειρήνης στη Νοτιοανατολική Μεσόγειο, καθώς το τελευταίο που χρειάζεται η περιοχή σε αυτή την κρίσιμη γεωπολιτική συγκυρία, που οι συνέπειες της ρωσικής εισβολής στην Ουκρανία δοκιμάζουν το ευρωπαϊκό και διεθνές περιβάλλον ασφαλείας, είναι μια εστία έντασης στην περιοχή. Ο Κυριάκος Μητσοτάκης εξέφρασε την ικανοποίησή του για το γεγονός ότι τα Ηνωμένα Αραβικά Εμιράτα θα είναι η τιμώμενη χώρα στην 86η Διεθνή Έκθεση Θεσσαλονίκης, και κάλεσε εκ νέου τον Πρόεδρο των Ηνωμένων Αραβικών Εμιράτων να επισκεφθεί την Ελλάδα με αφορμή την ΔΕΘ. Στη διευρυμένη συνάντηση των δύο ηγετών με τη συμμετοχή των δύο αντιπροσωπειών, από την ελληνική πλευρά συμμετείχαν ο Υφυπουργός Εξωτερικών για την Οικονομική Διπλωματία και Εξωστρέφεια Κώστας Φραγκογιάννης, η Διευθύντρια του Διπλωματικού Γραφείου του Πρωθυπουργού Πρέσβης Άννα Μαρία Μπούρα, ο Σύμβουλος Εθνικής Ασφάλειας του Πρωθυπουργού Θάνος Ντόκος, η Αναπληρώτρια Κυβερνητική Εκπρόσωπος Αριστοτελία Πελώνη και ο σύμβουλος του Πρωθυπουργού για θέματα Ενέργειας Νίκος Τσάφος. "
2022-08-23,29992,https://www.primeminister.gr/2022/08/23/29992,Μήνυμα του Πρωθυπουργού Κυριάκου Μητσοτάκη στη Διαδικτυακή Σύνοδο Αρχηγών Κρατών και Κυβερνήσεων για τη Διεθνή Πλατφόρμα της Κριμαίας | Ο Πρωθυπουργός της Ελληνικής Δημοκρατίας,"Αγαπητέ Πρόεδρε Zelenskyy, Αγαπητοί, Με χαροποιεί ιδιαίτερα που βρίσκομαι σήμερα μαζί σας, έστω ψηφιακά, την παραμονή της Ημέρας Ανεξαρτησίας της Ουκρανίας. Πέρασαν οκτώ χρόνια από τη στιγμή που η Ρωσία κατέλαβε και προσήρτησε παράνομα την Κριμαία και την πόλη της Σεβαστούπολης. Αύριο συμπληρώνονται έξι μήνες από την απρόκλητη εισβολή της Ρωσίας και τον επιθετικό πόλεμο ενάντια στην Ουκρανία. Αυτές δεν ήταν εκφράσεις αυτοδιάθεσης. Ήταν κλασικές παραβιάσεις βασικών κανόνων και αρχών του Διεθνούς Δικαίου. Το απαραβίαστο των συνόρων αποτελεί το θεμέλιο πάνω στο οποίο χτίστηκε η Ευρώπη μετά την Τελική Πράξη του Ελσίνκι. Η κατάληψη της Κριμαίας το 2014 ήταν το πρώτο βήμα και η 24η Φεβρουαρίου ήταν το επόμενο: ένα αναθεωρητικό σχέδιο για την επαναχάραξη των συνόρων της Ευρώπης. Είχαμε, παλαιότερα, μία παρόμοια εμπειρία με την τουρκική εισβολή και κατοχή μεγάλου τμήματος της Κύπρου, το 1974. Η πληγή αυτή είναι ακόμη ανοιχτή, ύστερα από σχεδόν 50 χρόνια. Γνωρίζουμε τον πόνο και το κόστος που επιφέρει αυτό σε μία χώρα. Έχουμε δει όλοι μας τις συνέπειες της κατοχής και της προσάρτησης της Κριμαίας: παραβιάσεις ανθρωπίνων δικαιωμάτων, κυρίως σε βάρος των Ουκρανών και των Τατάρων της Κριμαίας, καταστροφή υποδομών ζωτικής σημασίας, μεγάλη επιδείνωση της ελευθερίας της ναυσιπλοΐας στη Μαύρη Θάλασσα και την Αζοφική Θάλασσα. Η Κριμαία, ιστορικά εστία πολλών λαών και πολιτισμών, συμπεριλαμβανομένου και του δικού μας, απορροφάται πλέον από τον ρωσικό επεκτατισμό. Και από τον Φεβρουάριο, η Ρωσία έχει επίσης χρησιμοποιήσει την Κριμαία για τις στρατιωτικές της επιχειρήσεις κατά τη διάρκεια της μεγάλης επίθεσης εναντίον της εδαφικής ακεραιότητας της Ουκρανίας. Ποια είναι τα διδάγματα που πρέπει να αντλήσουμε από το 2014; Πρώτο και κύριο, ότι ο αναθεωρητισμός και η έλλειψη σεβασμού για τις βασικές αρχές του Διεθνούς Δικαίου πρέπει να σταματιούνται από την αρχή. Εάν δεν γίνεται αυτό, οι επιτιθέμενοι ενθαρρύνονται να προωθήσουν την ατζέντα τους. Στο τέλος της ημέρας, δίπλα στους ηρωικούς Ουκρανούς πολίτες των οποίων οι ζωές καταστράφηκαν από τον πόλεμο, και οι κοινωνίες μας αντιμετωπίζουν σοβαρές συνέπειες εξαιτίας της ρωσικής εισβολής. Η Ελλάδα στάθηκε ανεπιφύλακτα στο πλευρό της Ουκρανίας από την αρχή, συνεπής με τη μακρά ιστορία της να αντιστέκεται στον αυταρχισμό και σε όσους καταχρώνται την εξουσία τους προκειμένου να επιβάλουν τη θέλησή τους στον γείτονά τους. Θα συνεχίσουμε να στεκόμαστε στο πλευρό της Ουκρανίας. Είναι θέμα αρχής για την Ελλάδα να μη δεχτεί την αλλαγή συνόρων που η Ρωσία προσπαθεί να επιβάλει στην Ουκρανία. Η Ελλάδα θα είναι εκεί, όταν τερματιστεί αυτός ο πόλεμος, για να υποστηρίξει την ανοικοδόμηση της Ουκρανίας και να βοηθήσει το Κίεβο στην ευρωπαϊκή πορεία του. Κύριε Πρόεδρε, εσείς και ο λαός σας αποτελείτε έμπνευση για όλους μας. Σας ευχαριστούμε που υπερασπίζεστε αυτές τις αξίες που είναι τόσο σημαντικές για τους πολίτες και τις χώρες μας. Τα θερμά μου συγχαρητήρια για τον αυριανό εορτασμό της Ημέρας Ανεξαρτησίας της Ουκρανίας. "
2022-08-20,29970,https://www.primeminister.gr/2022/08/20/29970,Μήνυμα του Πρωθυπουργού Κυριάκου Μητσοτάκη για την έξοδο της Ελλάδας από το καθεστώς της Ενισχυμένης Ευρωπαϊκής Εποπτείας | Ο Πρωθυπουργός της Ελληνικής Δημοκρατίας,"Η 20ή Αυγούστου του 2022 είναι μία ιστορική ημέρα για την Ελλάδα και τους Έλληνες: με τον πιο επίσημο τρόπο, η χώρα μας εξέρχεται από το καθεστώς της Ενισχυμένης Ευρωπαϊκής Εποπτείας. Κλείνει, έτσι, ένας δωδεκαετής κύκλος που έφερε πόνο στους πολίτες, καθήλωση στην οικονομία και διχασμό στην κοινωνία. Για να ξεπροβάλει, όμως, ένας νέος, καθαρός ορίζοντας ανάπτυξης, ενότητας και ευημερίας για όλους. Η σημερινή εξέλιξη σηματοδοτεί το τέλος των Μνημονίων και όσων επιβλήθηκαν στο όνομά τους: δυσβάσταχτοι φόροι και περικοπές μισθών και συντάξεων. Τραπεζικοί έλεγχοι και υποθήκευση της δημόσιας περιουσίας. Υποβάθμιση της εθνικής Άμυνας, της δημόσιας Παιδείας και Υγείας. Αλλά και περιθωριοποίηση της θέσης της Ελλάδας στην Ευρώπη και στον κόσμο. Όλα αυτά ανήκουν, ευτυχώς, στο παρελθόν. Στο παρελθόν ανήκουν, επίσης, και οι πληγές που άνοιξαν στον κορμό της κοινωνίας μας, αυτά τα 12 χρόνια: φανατισμοί, φωτιές, βία, αλλά και τραγικοί θάνατοι, όπως εκείνοι της Marfin. Τυφλή αμφισβήτηση των θεσμών. Πάνω και κάτω πλατείες, όπου φύτρωσε το ψέμα δίπλα στο δηλητήριο της Χρυσής Αυγής. Για ν’ ακολουθήσει, μετά, μία τετραετία δημαγωγίας που κόστισε 100 δισ. και έσπρωξε τον τόπο στο χείλος του γκρεμού. Χρειάστηκαν σκληρές μάχες κατά του λαϊκισμού για να παραμείνει η χώρα σε ευρωπαϊκή τροχιά. Μόνον όποιος δεν λησμονεί βρίσκει τη δύναμη να προχωρεί. Γι’ αυτό και οφείλουμε να διδαχθούμε από την πρόσφατη εμπειρία. Από τις διαχρονικές και διακομματικές ευθύνες που οδήγησαν στα Μνημόνια με σπατάλες πέρα από τις αντοχές μας. Από τις πολιτικές που επιδείνωσαν τις συνέπειές τους. Αλλά και από τους χειρισμούς που απέτρεψαν την πιο γρήγορη έξοδο από την εποπτεία των διεθνών εταίρων μας. Η Ελλάδα σήμερα είναι μία άλλη Ελλάδα. Εμφανίζει υψηλή ανάπτυξη και μεγάλη πτώση της ανεργίας, που ήδη μειώθηκε 3 μονάδες από πέρυσι και 5 από το 2019. Ενώ, ταυτόχρονα, οι πολίτες της έχουν, πλέον, απαλλαγεί ή ελαφρυνθεί από πολλούς φόρους που επιβλήθηκαν τα πέτρινα χρόνια. Όλοι πληρώνουν λιγότερες εισφορές και σχεδόν όλοι χαμηλότερο ΕΝΦΙΑ. Αυξήθηκε κατά 63 ευρώ ο κατώτατος μισθός. Και στηρίζονται στοχευμένα οι πιο αδύναμοι. Θα επαναλάβω ότι η ανάταξη της χώρας δεν ήταν ούτε ευνόητη, ούτε εύκολη. Πολύ περισσότερο καθώς επιτεύχθηκε εν μέσω αλλεπάλληλων προκλήσεων: από τις μεταναστευτικές εισβολές στον Έβρο και τη μόνιμη επιθετικότητα των γειτόνων μέχρι την παγκόσμια πανδημία και την «έκρηξη» στην ενέργεια και στον πληθωρισμό από τον πόλεμο στην Ουκρανία. Μέτωπα διαρκή, για τα οποία η Πολιτεία έχει διαθέσει, ήδη, 50 δισεκατομμύρια. Κι όμως, σ’ έναν αβέβαιο κόσμο, η χώρα μας βαδίζει με τη βεβαιότητα της συνέπειας και του αποτελέσματος. Ενισχύοντας τις Ένοπλες Δυνάμεις με σύγχρονα μέσα και τη Διπλωματία μας με δυναμικές πρωτοβουλίες. Θέτοντας σε νέες τροχιές τη δημόσια Παιδεία και Υγεία. Αυξάνοντας τα συλλογικά έσοδα από την υπεραπόδοση της οικονομίας. Μετατρέποντας την Ελλάδα σε ένα απέραντο εργοτάξιο με εκατοντάδες μεγάλα και μικρά έργα. Και ψηφιοποιώντας το κράτος σε τέτοιο βαθμό που ξεχνάμε πώς ήταν η ζωή μας πριν το gov.gr. Η απαλλαγή από την Ενισχυμένη Εποπτεία σημαίνει μεγαλύτερη εθνική ευχέρεια στις οικονομικές μας επιλογές. Όχι όμως και επιστροφή στα λάθη που έφεραν την οδυνηρή μνημονιακή περιπέτεια. Άλλωστε, τα όσα προανέφερα οφείλονται, ακριβώς, σε μία συνετή πολιτική που εξαντλεί τον δημοσιονομικό χώρο, χωρίς όμως να τον ναρκοθετεί. Με μέτρα μετρημένα, που αυξάνουν τον συνολικό πλούτο υπέρ όλης της κοινωνίας. Προχωράμε χωρίς να ξεχνάμε. Γιατί ξέρουμε, πλέον, ότι οι χαμηλότεροι φόροι οδηγούν στην ανάπτυξη και οι επενδύσεις σε νέες δουλειές. Ξέρουμε πως η Ευρώπη δεν έχει μόνο την όψη του ελέγχου, αλλά και της αλληλεγγύης που δυναμώνει τη θέση της χώρας. Και ότι, τελικά, η οικονομική ανεξαρτησία συμβαδίζει με την εθνική, όπως και η πρόοδος του κράτους μπορεί να μεταφράζεται σε στήριξη και όφελος για κάθε ελληνικό νοικοκυριό. Η τελευταία τριετία απαντά, έτσι, στην πράξη στα διδάγματα της τελευταίας 12ετίας. Δείχνει τον δρόμο για να μη γυρίσουμε ποτέ, μα ποτέ, πίσω στα όσα ζήσαμε. Σφυρηλατεί την αυτογνωσία μας. Και μας καλεί να βαδίσουμε ενωμένοι με όπλο την αλήθεια και τις ρεαλιστικές λύσεις και όχι το ψέμα και τις εύκολες αρνήσεις. Σε μία πορεία που ίσως να κρύβει και λάθη, αλλά που σίγουρα δεν θα είναι μία λάθος πορεία! Στα δύσκολα χρόνια που προηγήθηκαν, ο λαός μας υπέφερε πολλά. Όμως απέδειξε και πολλά. Χάρη στις δικές του θυσίες, η πατρίδα στάθηκε γρήγορα στα πόδια της. Τα παθήματα έγιναν μαθήματα ώριμης ευθύνης στις πολιτικές μας συμπεριφορές. Κι όταν χρειάστηκε, οι Ελληνίδες και οι Έλληνες εμπιστεύτηκαν και συστρατεύτηκαν με την Πολιτεία και τις υπεύθυνες δυνάμεις, απέναντι στις κοινές απειλές. Τους ευχαριστώ από την καρδιά μου. Το αύριο μπορεί και πρέπει να είναι πιο δίκαιο, με περισσότερες ευκαιρίες σε όλους. Για να μην ξαναζήσουμε το brain drain των νέων, οι γυναίκες να ζουν και να εργάζονται με ασφάλεια και ισοτιμία, τα άτομα με αναπηρία και κάθε αδύναμος να νιώθουν τη φροντίδα του κράτους, σε μία χώρα κατοχυρωμένων δικαιωμάτων και καλά αμειβόμενης εργασίας, ανοιχτής Παιδείας και αξιοπρεπούς Υγείας. Το μπορούμε. Σήμερα η κυβέρνηση, πριν ακόμη κλείσει η πρώτη της τετραετία, γράφει τους τίτλους τέλους σε μία πολυετή δοκιμασία. Ας τους μετατρέψουμε, λοιπόν, σε πρόλογο μιας νέας συναρπαστικής διαδρομής. Με πρώτο σταθμό την ανάκτηση της Επενδυτικής Βαθμίδας και σταθερή πυξίδα το Εθνικό Σχέδιο Ανάκαμψης που θα οικοδομήσει την ισχυρή, σύγχρονη και αυτοδύναμη Ελλάδα. Με σταθερότητα, συνέχεια και συνέπεια. "
2022-08-15,29965,https://www.primeminister.gr/2022/08/15/29965,Δήλωση του Πρωθυπουργού Κυριάκου Μητσοτάκη στις εορταστικές εκδηλώσεις στην Τήνο για την Κοίμηση της Θεοτόκου και για την επέτειο του τορπιλισμού του καταδρομικού «Έλλη» | Ο Πρωθυπουργός της Ελληνικής Δημοκρατίας,"Στις εορταστικές εκδηλώσεις στην Τήνο για την Κοίμηση της Θεοτόκου και για την επέτειο του τορπιλισμού του καταδρομικού «Έλλη», παρέστη ο Πρωθυπουργός Κυριάκος Μητσοτάκης. Συνοδευόμενος από τον υπουργό Άμυνας, Νίκο Παναγιωτόπουλο και τον Αρχηγό ΓΕΕΘΑ, Στρατηγό Κωνσταντίνο Φλώρο, ο κ. Μητσοτάκης επιβιβάστηκε στην πυραυλάκατο (ΤΠΚ) «Μυκόνιος» του Πολεμικού Ναυτικού για την επιμνημόσυνο δέηση στο σημείο που βυθίστηκε το «Έλλη», όπου έριξε στεφάνι στη θάλασσα για να τιμήσει τους άνδρες του καταδρομικού που έδωσαν τη ζωή τους για την πατρίδα. Στη συνέχεια ο Πρωθυπουργός παρακολούθησε τη Θεία Λειτουργία στον Ιερό Ναό της Ευαγγελιστρίας και ακολούθησε τη λιτάνευση της Ιεράς Εικόνας της Μεγαλόχαρης μέχρι το λιμάνι του νησιού. Μετά το τέλος των εορταστικών εκδηλώσεων ο κ. Μητσοτάκης, αφού συνομίλησε με τους πολίτες στη χώρα της Τήνου, έκανε την ακόλουθη δήλωση: «Από τα πιο μικρά και απομονωμένα ξωκλήσια μέχρι τα μεγάλα προσκυνήματα της εκκλησίας μας η Ελλάδα, η Ορθοδοξία, γιορτάζουμε σήμερα την Κοίμηση της Θεοτόκου. Αντλούμε δύναμη και πίστη για να μπορέσουμε ατομικά αλλά και συλλογικά να ξεπεράσουμε τις μεγάλες δυσκολίες και να βαδίσουμε στο δρόμο της προόδου, στο δρόμο της αυτοπεποίθησης, στο δρόμο της κοινωνικής συνοχής.
Αυτήν την σπουδαία μέρα για την Ορθοδοξία το μεγάλο ζητούμενο για τη χώρα μας παραμένει η ενότητα και η προσήλωση στους στόχους του μέλλοντος. Να σταθούμε δίπλα σε όσες και σε όσους έχουν μεγαλύτερη ανάγκη για να μπορέσουμε να ξεπεράσουμε αυτές τις μεγάλες δυσκολίες και με πίστη θα παραμείνουμε πιστοί στο δρόμο τον οποίον έχουμε χαράξει για μία Ελλάδα της ευημερίας, της αυτοπεποίθησης, της κοινωνικής συνοχής.
Εύχομαι από καρδιάς σε κάθε Ελληνίδα, σε κάθε Έλληνα απανταχού της γης, Χρόνια Πολλά!». "
2022-08-08,29961,https://www.primeminister.gr/2022/08/08/29961,Δήλωση του Πρωθυπουργού Κυριάκου Μητσοτάκη | Ο Πρωθυπουργός της Ελληνικής Δημοκρατίας,"  Στη Δημοκρατία μας δεν επιτρέπεται να υπάρχουν σκιές. Γι’ αυτό και θέλω να σας μιλήσω ανοιχτά για τις πρόσφατες εξελίξεις. Πριν από λίγες μέρες, ενημερώθηκα ότι τον Σεπτέμβριο του 2021, και ενόσω ήταν ακόμα Ευρωβουλευτής, η Εθνική Υπηρεσία Πληροφοριών είχε προβεί σε νόμιμη επισύνδεση στο κινητό τηλέφωνο του Νίκου Ανδρουλάκη. Η διαδικασία είχε την έγκριση ανώτατης εισαγγελέως, όπως ακριβώς ορίζει η διάταξη που ψηφίστηκε το 2018 από την προηγούμενη κυβέρνηση. Διήρκεσε τρεις μήνες και διεκόπη αυτόματα, όπως προβλεπόταν από τον νόμο, λίγες μέρες αφότου εκλέχτηκε ο κ. Ανδρουλάκης πρόεδρος του ΚΙΝΑΛ. Παρότι όλα έγιναν νόμιμα, η Εθνική Υπηρεσία Πληροφοριών υποτίμησε την πολιτική διάσταση της συγκεκριμένης ενέργειας. Ήταν τυπικά επαρκής, όμως πολιτικά μη αποδεκτή. Δεν θα έπρεπε να έχει συμβεί, προκαλώντας ρωγμές στην εμπιστοσύνη των πολιτών στις Υπηρεσίες Εθνικής Ασφάλειας. Γιατί αν και αφορούσε προβεβλημένο πολιτικό πρόσωπο, ο χειρισμός της υπήρξε ελλιπής. Ακριβώς γι’ αυτό απομακρύνθηκε αμέσως ο Διοικητής της ΕΥΠ. Ενώ και ο Γενικός Γραμματέας του Γραφείου του Πρωθυπουργού ανέλαβε την αντικειμενική πολιτική ευθύνη. Και επειδή η λέξη ευθύνη προέρχεται από το επίθετο ευθύς, επαναλαμβάνω ευθέως: αυτό που έγινε μπορεί να ήταν σύμφωνο με το γράμμα του νόμου, ήταν όμως λάθος. Δεν το γνώριζα και, προφανώς, δεν θα το επέτρεπα ποτέ! Η υπόθεση ανέδειξε, ωστόσο, την έλλειψη πρόσθετων «φίλτρων» στη λειτουργία των υπηρεσιών πληροφοριών. Γιατί η παρακολούθηση ενός πολιτικού προσώπου ασφαλώς και προυποθέτει εγγυήσεις πέραν από την κρίση ακόμη και ενός έμπειρου και ικανού δικαστικού λειτουργού. Από την άλλη πλευρά, όμως, θέλω να είμαι επίσης σαφής: η προσφορά της Εθνικής Υπηρεσίας Πληροφοριών είναι σημαντική. Αποτυπώνεται εμφατικά στην ετοιμότητα της Ελλάδος να αντιμετωπίσει προκλήσεις όπως αυτές στον Έβρο ή στο Αιγαίο. Στη διαρκή διπλωματική και αμυντική μας θωράκιση. Αλλά και στην καθημερινή μάχη της κοινωνίας με την τρομοκρατία και το έγκλημα. Ένα ολίσθημα, συνεπώς, δεν μπορεί να σκιάσει ένα έργο με μετρήσιμο εθνικό όφελος. Και δεν χρειάζεται να είναι κανείς ειδικός για να αντιληφθεί πόσο πολύτιμες είναι οι αξιόπιστες πληροφορίες στον σύνθετο κόσμο στον οποίο ζούμε. Η υπηρεσία αυτή είναι επιφορτισμένη με την εθνική ασφάλεια και την προστασία της πατρίδας από γεωπολιτικές κινήσεις, αλλά και από ασύμμετρες και υβριδικές απειλές. Γι’ αυτό και στις περισσότερες ευρωπαϊκές Δημοκρατίες ανάλογες δομές υπάγονται στον αρχηγό της κυβέρνησης ή του κράτους, καθώς το εύρος του αντικειμένου τους ξεπερνά τα όρια του ενός Υπουργείου. Όσο πολύτιμη όμως και αν ήταν η συνεισφορά της Εθνικής Υπηρεσίας Πληροφοριών στην ενίσχυση της θέσης της Ελλάδας, άλλο τόσο γίνεται καθαρό ότι απαιτείται όχι μόνο η βελτίωση της επιχειρησιακής της επάρκειας, αλλά και η συνολική επαναξιολόγηση του πλαισίου ελέγχου και εποπτείας της. Ο νέος Διοικητής είναι ένας από τους πιο έμπειρους Έλληνες διπλωμάτες και διαθέτει όλα τα εχέγγυα για να φέρει εις πέρας αυτή την αποστολή. Ταυτόχρονα, η κυβέρνηση συμφώνησε αμέσως στη σύσταση Εξεταστικής Επιτροπής, η οποία προφανώς και θα λειτουργήσει υπό συνθήκες που η φύση του αντικειμένου που θα ερευνήσει επιβάλλει. Γιατί μία τέτοια υπεύθυνη διαδικασία δεν μπορεί, δεν πρέπει να μετατραπεί σε κατασκοπευτικό σήριαλ προς κομματική κατανάλωση. Ούτε, πολύ περισσότερο, να αποτελέσει αιτία υποβάθμισης της εθνικής συμβολής της ΕΥΠ και υπονόμευσης πτυχών της εθνικής ασφάλειας. Πρέπει η αλήθεια να αναδειχθεί στις διαστάσεις που πραγματικά έχει. Μόνο έτσι θα μπορέσουμε να αντιμετωπίσουμε τις διαχρονικές παθογένειες της υπηρεσίας πληροφοριών. Προσωπικά θα είμαι ανοιχτός σε κάθε δημιουργική ιδέα που ενσωματώνει βέλτιστες πρακτικές από το εξωτερικό και θα ενισχύει τους μηχανισμούς λογοδοσίας μιας τόσο κρίσιμης υπηρεσίας για την ασφάλεια της χώρας. Πρόθυμα, λοιπόν, θα συζητήσω προτάσεις που θα ενισχύουν τη διαφάνεια στη δράση των μυστικών μας υπηρεσιών χωρίς, προφανώς, να εμποδίζουν την αποστολή τους. Ξεκινώντας, σίγουρα, από τις αυστηρότερες δικλίδες σε ό,τι αφορά τις νόμιμες επισυνδέσεις. Αυτό πρέπει να γίνει και θα γίνει αμέσως με Πράξη Νομοθετικού Περιεχομένου. Έτσι, καταθέτω σήμερα 4 πεδία αλλαγών που θα προτείνει η κυβέρνηση: 1ον. Ενίσχυση της λογοδοσίας της ΕΥΠ και της εποπτείας του κοινοβουλίου μέσω της Επιτροπής Θεσμών και Διαφάνειας. 2ον. Αναβάθμιση του ρόλου του Συμβουλίου Εθνικής Ασφάλειας για την καλύτερη αξιοποίηση των πληροφοριών και της ΕΥΠ. 3ον. Θωράκιση του πλαισίου νομίμων επισυνδέσεων για πολιτικά πρόσωπα. 4ον. Αλλαγές στο εσωτερικό της ΕΥΠ για την ενίσχυση του εσωτερικού ελέγχου, της διαφάνειας, της εξωστρέφειας και της εκπαίδευσης του ανθρώπινου δυναμικού της. Θα είμαι ειλικρινής μαζί σας. Υπάρχουν πολλοί εχθροί της πατρίδας που καραδοκούν και θα ήθελαν μία αδύναμη Εθνική Υπηρεσία Πληροφοριών. Και αν κάποιες σκοτεινές δυνάμεις εκτός Ελλάδας απεργάζονται οποιοδήποτε σχέδιο αποσταθεροποίησης της χώρας, να ξέρουν ότι η Ελλάδα είναι και ισχυρή και θεσμικά θωρακισμένη. Ζούμε σε έναν επικίνδυνο κόσμο. Είμαστε όμως μια Δημοκρατική πολιτεία. Και έχουμε ιερή υποχρέωση να ισορροπούμε ανάμεσα στην ασφάλεια του τόπου και των πολιτών και στην προστασία των θεμελιωδών αρχών που προστατεύουν την ιδιωτική σφαίρα και το απόρρητο των επικοινωνιών. Εδώ και τρία χρόνια, άλλωστε, έχουμε αποδείξει ότι διδασκόμαστε από τις αστοχίες μας για να γινόμαστε καλύτεροι. Εγώ, προσωπικά, δεν κρύφτηκα ποτέ μπροστά σε δυσκολίες ή ευθύνες. Σε μία συχνά μοναχική αλλά σταθερή μάχη αυτοκριτικής και προσπάθειας διαρκούς βελτίωσης. Χάνοντας, ίσως, προς στιγμήν κάποιες μάχες με χρόνιες παθογένειες. Κερδίζοντας, όμως, τον πόλεμο των μεγάλων στοιχημάτων. Και κυρίως, χωρίς να χάνω ποτέ μα ποτέ τον στόχο μιας ισχυρής, Δημοκρατικής, ευρωπαϊκής και εθνικά αυτοδύναμης Ελλάδας. Σε αυτόν τον δρόμο θα συνεχίσω να πορεύομαι, ωστε να χτίσουμε όλοι μαζί ακόμη πιο στέρεους και ανθεκτικούς στο χρόνο Δημοκρατικούς θεσμούς. "
2022-07-26,29903,https://www.primeminister.gr/2022/07/26/29903,"Δηλώσεις του Πρωθυπουργού Κυριάκου Μητσοτάκη και του Πρίγκιπα Διαδόχου του Θρόνου της Σαουδικής Αραβίας Mohammed bin Salman bin Abdulaziz Al Saud, κατά την έναρξη της συνάντησής τους στο Μέγαρο Μαξίμου | Ο Πρωθυπουργός της Ελληνικής Δημοκρατίας","Κυριάκος Μητσοτάκης: Υψηλότατε, είναι πραγματικά χαρά μου να σας υποδέχομαι στην Αθήνα, στο πρώτο ταξίδι σας στην Ευρώπη μετά την πανδημία Covid-19. Είναι μία ευκαιρία να επαναβεβαιώσουμε τη δύναμη της στρατηγικής μας σχέσης. Θα υπογράψουμε σημαντικές συμφωνίες και θα έχουμε την ευκαιρία να συζητήσουμε περιφερειακές εξελίξεις αλλά και πώς να ενισχύσουμε περαιτέρω την σημαντική σχέση μεταξύ των δύο χωρών μας, δίνοντας ιδιαίτερη έμφαση στην οικονομική συνεργασία. Θα ήθελα να σας συγχαρώ και πάλι για το project «Vision 2030» και τη φιλοδοξία που το διατρέχει. Και θα θέλαμε να εξετάσουμε περαιτέρω ευκαιρίες για συνεργασία ανάμεσα στις δύο χώρες μας, στις οικονομίες μας, και να προσελκύσουμε περισσότερες σαουδαραβικές επενδύσεις στην Ελλάδα. Είναι, λοιπόν, μεγάλη μου χαρά να σας υποδέχομαι στην Αθήνα και στο πρωθυπουργικό γραφείο. Mohammed bin Salman bin Abdulaziz Al Saud: Σας ευχαριστώ κ. Πρωθυπουργέ. Με χαροποιεί ιδιαίτερα ότι βρίσκομαι στην Αθήνα και σας ευχαριστώ πραγματικά για τη θερμή υποδοχή, η οποία σημαίνει πολλά για εμένα και για τη Σαουδική Αραβία. Η σχέση μεταξύ των δύο χωρών μας είναι μια ιστορική σχέση και πιστεύω ότι έχουμε επίσης ιστορικές ευκαιρίες, πολλές από τις οποίες πρόκειται να οριστικοποιήσουμε σήμερα. Συνδέοντας τα δίκτυα ηλεκτρικού ρεύματος, μπορούμε να παρέχουμε στην Ελλάδα και τη νοτιοανατολική Ευρώπη μέσω της Ελλάδας πολύ φθηνότερη ενέργεια από ανανεώσιμες πηγές και θα υπογράψουμε μνημόνιο κατανόησης σχετικά με αυτό σήμερα. Μας απασχολεί επίσης το υδρογόνο και πώς να μετατρέψουμε την Ελλάδα σε κόμβο για την Ευρώπη όσον αφορά το υδρογόνο, πρόκειται για κάτι που αλλάζει τα δεδομένα και για τις δύο χώρες. Εργαζόμαστε επίσης για τη διασύνδεση του δικτύου τηλεπικοινωνιών. Αυτά τα τρία είναι όλα σημαντικά ζητήματα που πρόκειται να αλλάξουν τη θέση της Ελλάδας και της Σαουδικής Αραβίας και θα υποστηρίξουν την Ευρώπη, ειδικά τη νότια και τη δυτική Ευρώπη, με πολύ φθηνότερη και αποδοτική ενέργεια που προέρχεται από ανανεώσιμες πηγές. Έχουμε κι ένα τέταρτο σημαντικό θέμα που μπορούμε να ανακοινώσουμε σήμερα, μπορούμε να το κάνουμε αργότερα, εργαζόμαστε σε αυτό. Και σίγουρα έχουμε πλούσια ατζέντα: επενδύσεις, εμπόριο, οικονομική ατζέντα, πολιτική ατζέντα, ασφάλεια. Σας υπόσχομαι λοιπόν ότι όταν έρχομαι στην Ελλάδα, δεν θα έρχομαι με άδεια χέρια. Έχουμε πολλά ζητήματα που θα αλλάξουν τα δεδομένα και για τις δύο χώρες μας, αλλά και για ολόκληρη την περιοχή. Σας ευχαριστώ, κ. Πρωθυπουργέ. Κυριάκος Μητσοτάκης: Σας ευχαριστώ, Υψηλότατε. "
2022-07-24,29881,https://www.primeminister.gr/2022/07/24/29881,Μήνυμα του Πρωθυπουργού Κυριάκου Μητσοτάκη για την Επέτειο Αποκατάστασης της Δημοκρατίας | Ο Πρωθυπουργός της Ελληνικής Δημοκρατίας,"Οι Έλληνες γιορτάζουμε, σήμερα, 48 χρόνια γόνιμης δημοκρατικής διαδρομής. Από εκείνες τις ιστορικές στιγμές της 24ης Ιουλίου του 1974 όταν ο Κωνσταντίνος Καραμανλής αποκαθιστούσε τη Δημοκρατία στην πατρίδα μας και μετά, η χώρα μας διανύει τη μεγαλύτερη περίοδο ομαλής κοινοβουλευτικής ζωής στους δύο αιώνες της εθνικής μας ανεξαρτησίας. Σε λίγο μάλιστα, το Σύνταγμά μας θα είναι το μακροβιότερο στην Ιστορία του τόπου, με διάρκεια μεγαλύτερη ακόμη και εκείνου του 1864. Ένα ακόμη δείγμα της δύναμης που έχει η Δημοκρατία να διαρκεί και να ανανεώνεται. Πολιτική σταθερότητα με ισχυρό Κράτος Δικαίου και ανάπτυξη με γεφύρωση των κοινωνικών διαφορών είναι μερικές μόνο από τις κατακτήσεις της Μεταπολίτευσης. Καθόλου αυτονόητες για το νεαρό πολίτευμα του 1974. Καθόλου δεδομένες, όπως έδειξαν, αργότερα, τα χρόνια του λαϊκισμού και του διχασμού. Και βέβαια, καθόλου εύκολες απέναντι στις διαχρονικές εθνικές προκλήσεις που αντιμετωπίζουμε. Κι όμως, όλο αυτό το διάστημα, οι Ελληνίδες κι οι Έλληνες πετύχαμε να υπερβούμε δυσκολίες, βαδίζοντας στον δρόμο της Ευρώπης, της Ειρήνης και της Προόδου. Ώστε να έχουμε ξεπεράσει παγκόσμιες καταιγίδες όπως η πανδημία. Αλλά και πολλά ταυτόχρονα και σύνθετα στοιχήματα, όπως οι επιθετικές προκλήσεις γύρω από κυριαρχικά δικαιώματα της χώρας. Οπλισμένη με πείρα σχεδόν πέντε δεκαετιών, η Δημοκρατία μας καλείται, σήμερα, να αναμετρηθεί με νέα εξωγενή προβλήματα. Με κυρίαρχο, ασφαλώς, την ενεργειακή ανασφάλεια και την ακρίβεια που προκαλεί η ρωσική εισβολή στην Ουκρανία. Στις ασύμμετρες αυτές απειλές, η Πολιτεία ξεδιπλώνει συνεχώς νέες απαντήσεις. Κι ενώ διεκδικεί ευρωπαϊκές λύσεις, προχωρεί σε εθνικές ενισχύσεις. Ήδη η Ελλάδα διαθέτει ενεργειακή επάρκεια και μετατρέπεται σε κόμβο μεταφοράς υγροποιημένου φυσικού αερίου στα Βαλκάνια και στην Ευρώπη. Ταυτόχρονα, όμως, θωρακίζει και τους πολίτες της με στοχευμένα μέτρα απέναντι στις ανατιμήσεις. Τα οφέλη από την ανάταξη της οικονομίας επιστρέφουν, έτσι, στην κοινωνία. Πάντα, όμως, με σχέδιο και ευθύνη που δεν θέτουν σε κίνδυνο τη συλλογική πρόοδο. Αυτήν την ημέρα, τα μηνύματα των αγωνιστών κατά της Δικτατορίας γίνονται φάροι για τους μαχητές της σύγχρονης Δημοκρατίας. Μας καλούν να την προστατέψουμε από το ψέμα και τη δημαγωγία. Και να την βαθύνουμε με περισσότερα δικαιώματα. Να συνδυάσουμε την ελευθερία με την ευθύνη. Την ατομική στάση με την ενότητα. Και, κυρίως, τη συνέχεια της δημιουργικότητας με τη σιγουριά της σταθερότητας. Τους ήρωες εκείνους, σήμερα τους θυμόμαστε. Τους τιμούμε και τους ακούμε. Πιο δυνατοί, ενωμένοι και αισιόδοξοι, οι Έλληνες προχωρούμε! "
2022-07-21,29863,https://www.primeminister.gr/2022/07/21/29863,Ενημερωτικό σημείωμα για την επίσκεψη του Πρωθυπουργού Κυριάκου Μητσοτάκη στις περιοχές που επλήγησαν από την πυρκαγιά στην Πεντέλη | Ο Πρωθυπουργός της Ελληνικής Δημοκρατίας,"Τις περιοχές που επλήγησαν από την πυρκαγιά στην Πεντέλη επισκέφτηκε το πρωί ο Πρωθυπουργός Κυριάκος Μητσοτάκης. «Έχουμε μία εικόνα της έκτασης της ζημιάς. Αυτό που κρατώ ως θετικό είναι το γεγονός ότι ο αριθμός των σπιτιών που έχουν υποστεί ζημιά, παρότι η φωτιά μπήκε μέσα στον αστικό ιστό, είναι πολύ περιορισμένος σε σχέση με την ένταση του φαινομένου. Από εδώ και στο εξής θα αναλάβουν οι αρμόδιες αρχές, υπεύθυνες για την αποκατάσταση», ανέφερε ο Πρωθυπουργός κατά τη διάρκεια στάσης στο κινητό κέντρο επιχειρήσεων «Όλυμπος» του Πυροσβεστικού Σώματος, στην πλατεία της Παλαιάς Πεντέλης. «Είδα ότι η αποκατάσταση της ηλεκτροδότησης προχώρα με πολύ γρήγορα βήματα. Θα γίνει η καταγραφή των ζημιών, έχουμε πια εμπειρία και οι συμπολίτες μας οι οποίοι υπέστησαν ζημιές θα αποκατασταθούν το συντομότερο δυνατόν», προσέθεσε ο Κυριάκος Μητσοτάκης, καθώς έχουν ξεκινήσει οι αυτοψίες για την πλήρη καταγραφή των ζημιών. «Το είπα και χθες το επαναλαμβάνω και σήμερα, ότι αυτό το οποίο κρατώ ως μία θετική εξέλιξη είναι το επίπεδο της οργάνωσης και του συντονισμού μεταξύ όλων των συναρμόδιων φορέων. Τίποτα όμως δεν μπορεί τελικά να υποκαταστήσει την αυτοθυσία των πυροσβεστών και των εθελοντών μας, αυτών που βρίσκονται πραγματικά στην πρώτη γραμμή και νομίζω ότι είδαμε όλοι εικόνες μεγάλης αυτοθυσίας», επισήμανε ο Πρωθυπουργός, ενώ ευχαρίστησε και συνεχάρη εκ νέου όλους όσους συνέβαλαν στο έργο της κατάσβεσης. «Η πυρκαγιά ήταν πολύ δύσκολη, είχα την ευκαιρία να περιοδεύσω σε όλη την έκτασή της. Και πάλι θερμά συγχαρητήρια σε όσους πάλεψαν στο πεδίο, σε πραγματικά πρωτοφανείς συνθήκες, διότι οι άνεμοι ήταν όντως ακραίοι», τόνισε ο ο Κυριάκος Μητσοτάκης, ο οποίος είχε παράλληλα την ευκαιρία να συνομιλήσει με πυροσβέστες και στελέχη της Πολιτικής Προστασίας. Ο Πρωθυπουργός σημείωσε ακόμα ότι δεν υπάρχει περιθώριο εφησυχασμού, καθώς η αντιπυρική περίοδος παραμένει σε εξέλιξη. «Θέλω να τονίσω ότι έχουμε ακόμα πολλή δουλειά μπροστά μας, είμαστε ακόμα στα τέλη Ιουλίου, ο Αύγουστος είναι μπροστά μας. Και θα πρέπει να είμαστε έτοιμοι να αντιμετωπίσουμε κάθε ενδεχόμενο», είπε. Πρώτος σταθμός της επίσκεψης του Πρωθυπουργού στις πυρόπληκτες περιοχές ήταν το Νοσοκομείο Παίδων Πεντέλης, το οποίο οι πυροσβέστες κατάφεραν να σώσουν από τις φλόγες. Ο Πρωθυπουργός ευχαρίστησε θερμά τους πυροσβέστες για το δύσκολο έργο τους. «Αυτές είναι οι πιο δύσκολες φωτιές από όλες, εσείς το ξέρετε εξάλλου καλύτερα και εδώ στην περιοχή η οποία έχει δοκιμαστεί και στο παρελθόν. Λαμβάνοντας υπόψη τις συνθήκες, η δουλειά που έγινε από την Πυροσβεστική ήταν πραγματικά εξαιρετική και ήθελα να πω και προσωπικά ένα πολύ μεγάλο ευχαριστώ για ό,τι κάνατε. Βέβαια έχουμε ακόμα δουλειά μπροστά μας, αλλά θα είμαστε στην πρώτη γραμμή. Να είστε καλά, παιδιά, ευχαριστούμε πολύ», τόνισε ο Πρωθυπουργός συνομιλώντας με κλιμάκιο της Πυροσβεστικής που ήταν στο σημείο. Ο Κυριάκος Μητσοτάκης περιηγήθηκε στην πίσω πλευρά του νοσυλευτικού ιδρύματος, όπου δόθηκε η μάχη για να μην εξαπλωθεί η φωτιά σε χώρους όπου βρίσκονταν εύφλεκτα υλικά, όπως η δεξαμενή με το οξυγόνο. Ο Πρωθυπουργός συνομίλησε επίσης με το νοσηλευτικό προσωπικό που τον περίμενε έξω από το Νοσοκομείο. Επόμενος σταθμός του Κυριάκου Μητσοτάκη ήταν το σημείο «Πηγή Καρακαντά», στο δρόμο από Πεντέλη προς Άγιο Πέτρο, από όπου ήταν ορατά όλα τα σημεία από τα οποία πέρασε η πυρκαγιά. Ο Συντονιστής Επιχειρήσεων Αττικής και Υποστράτηγος Πυροσβεστικού Σώματος, Παναγιώτης Νιάφας και ο Υποστράτηγος Κλαδάρχης Πυροσβεστικών Επιχειρήσεων, Χρήστος Λάμπρης, μαζί με τον Πρόεδρο του Συνδέσμου Δήμων για την Προστασία και την Ανάπλαση του Πεντελικού, Βλάση Σιώμο, ενημέρωσαν τον Κυριάκο Μητσοτάκη και του ανέλυσαν τις δύσκολες συνθήκες που επικρατούσαν, ενώ αναφέρθηκαν στους ισχυρούς ανέμους που άλλαζαν κατεύθυνση συνεχώς και τους στροβιλισμούς που δυσχέραιναν το έργο της κατάσβεσης. Ο Πρωθυπουργός επισκέφθηκε επίσης τις καμένες εκτάσεις στο Ντράφι, το Πανόραμα Παλλήνης και στην Ανθούσα. Τον Πρωθυπουργό συνόδευσαν ο Υπουργός Κλιματικής Κρίσης και Πολιτικής Προστασίας, Χρήστος Στυλιανίδης, ο Υπουργός Επικρατείας Άκης Σκέρτσος, ο Υφυπουργός παρά τω Πρωθυπουργώ αρμόδιος για θέματα Κρατικής Αρωγής και Αποκατάστασης από Φυσικές Καταστροφές, Χρήστος Τριαντόπουλος και o Γενικός Γραμματέας Πολιτικής Προστασίας Βασίλης Παπαγεωργίου. Ολόκληρη η δήλωση του Πρωθυπουργού στο κινητό κέντρο επιχειρήσεων «Όλυμπος» Η πυρκαγιά ήταν πολύ δύσκολη, είχα την ευκαιρία να περιοδεύσω σε όλη την έκτασή της. Και πάλι θερμά συγχαρητήρια σε όσους πάλεψαν στο πεδίο σε πραγματικά πρωτοφανείς συνθήκες, διότι οι άνεμοι ήταν όντως ακραίοι. Έχουμε μία εικόνα της έκτασης της ζημιάς. Αυτό που κρατώ ως θετικό είναι το γεγονός ότι ο αριθμός των σπιτιών που έχουν υποστεί ζημιά, παρότι η φωτιά μπήκε μέσα στον αστικό ιστό, είναι πολύ περιορισμένος σε σχέση με την ένταση του φαινομένου. Από εδώ και στο εξής θα αναλάβουν οι αρμόδιες αρχές, υπεύθυνες για την αποκατάσταση.
Είδα ότι η αποκατάσταση της ηλεκτροδότησης προχώρα με πολύ γρήγορα βήματα. Θα γίνει η καταγραφή των ζημιών, έχουμε πια εμπειρία και οι συμπολίτες μας οι οποίοι υπέστησαν ζημιές,θα αποκατασταθούν το συντομότερο δυνατόν. Θέλω να τονίσω ότι έχουμε ακόμα πολλή δουλειά μπροστά μας, είμαστε ακόμα στα τέλη Ιουλίου, ο Αύγουστος είναι μπροστά μας. Και θα πρέπει να είμαστε έτοιμοι να αντιμετωπίσουμε κάθε ενδεχόμενο. Το είπα και χθες το επαναλαμβάνω και σήμερα ότι αυτό το οποίο κρατώ ως μία θετική εξέλιξη είναι το επίπεδο της οργάνωσης και του συντονισμού μεταξύ όλων των συναρμόδιων φορέων. Τίποτα όμως δεν μπορεί τελικά να υποκαταστήσει την αυτοθυσία των πυροσβεστών και των εθελοντών μας, αυτών που βρίσκονται πραγματικά στην πρώτη γραμμή και νομίζω ότι είδαμε όλοι εικόνες μεγάλης αυτοθυσίας, ανθρώπων οι οποίοι μπήκαν στις φλόγες στην κυριολεξία για να προστατεύσουν το δάσος αλλά πρωτίστως και τα σπίτια των συμπολιτών μας. Οφείλουμε σε όλους ένα πολύ μεγάλο ευχαριστώ. Δημοσιογράφος: Υπάρχουν υπόνοιες για εμπρησμό; Κυριάκος Μητσοτάκης: Θα τα δούμε αυτά. Επαναλαμβάνω αυτό το οποίο είπα χθες: δεν μπορούμε να αποκλείσουμε κανένα ενδεχόμενο. Το σημείο που ξεκίνησε η φωτιά, η ώρα που ξεκίνησε η φωτιά γεννά εύλογα ερωτήματα. "
2022-07-20,29857,https://www.primeminister.gr/2022/07/20/29857,Δηλώσεις του Πρωθυπουργού Κυριάκου Μητσοτάκη κατά την αποχώρησή του από το Ενιαίο Συντονιστικό Κέντρο Επιχειρήσεων και Διαχείρισης Κρίσεων του Υπουργείου Κλιματικής Κρίσης και Πολιτικής Προστασίας | Ο Πρωθυπουργός της Ελληνικής Δημοκρατίας,"Δημοσιογράφος: Κύριε Πρόεδρε, πείτε μας ποιες πρωτοβουλίες αναλαμβάνει η Πολιτική Προστασία και ποια είναι η εικόνα από τα μέτωπα αυτή τη στιγμή με τα κυριότερα τη Σαλαμίνα και τα Μέγαρα; Πρωθυπουργός: Κατ’ αρχάς είχαμε μια πάρα πολύ δύσκολη φωτιά χθες στην Πεντέλη και θέλω να ξεκινήσω ευχαριστώντας όλους όσοι με αυτοθυσία έδωσαν τη μάχη στο πεδίο. Πρώτα και πάνω από όλα τους πυροσβέστες μας, τους εθελοντές μας, τους αστυνομικούς μας, τους πολίτες πολλοί εκ των οποίων αψήφησαν τις εντολές για εκκένωση για να προστατεύσουν τις περιουσίες τους. Ήταν μια πυρκαγιά που, όπως εξήγησε ο Υπουργός, είχε πάρα πολύ δύσκολα χαρακτηριστικά. Ξεκίνησε στην Πεντέλη αλλά μπήκε πολύ γρήγορα και με μεγάλη ταχύτητα στον αστικό ιστό. Και πιστεύω ότι όλοι οι αρμόδιοι έκαναν το καλύτερο δυνατό με πολύ γρήγορη και έγκαιρη παρουσία, με μεγάλη κινητοποίηση του κρατικού μηχανισμού και κυρίως με πολύ καλύτερο συντονισμό σε σχέση με αυτά τα οποία είχαμε δει στο παρελθόν. Με αυτή τη λογική θα προχωρήσουμε και από εδώ και στο εξής. Αυτή τη στιγμή φαίνεται να έχουμε μια πυρκαγιά στα Μέγαρα. Αντιμετωπίζεται με τα εναέρια, με τα επίγεια τμήματα, συγκρατημένη αισιοδοξία. Καθώς και κάποιες πυρκαγιές στη Σαλαμίνα. Αλλά δεν πρέπει να ξεχνάμε ότι είμαστε σε μια περίοδο που έχουμε 50 με 60 φωτιές πια την ημέρα. Τις πιο πολλές δεν τις μαθαίνουμε ποτέ, δεν τις μαθαίνετε ποτέ, διότι σβήνουν εν τη γενέσει τους.
Όμως, στατιστικά, είναι βέβαιον ότι κάποιες θα ξεφύγουν και δεν θα μπορούμε να έχουμε την έγκαιρη παρέμβαση η οποία απαιτείται. Δημοσιογράφος: Εικόνα για τα αίτια έχουμε Πρόεδρε; Έχετε εικόνα για εμπρησμό ή όχι;. Πρωθυπουργός: Δεν μπορούμε αυτή τη στιγμή να αποκλείσουμε τίποτα. Θα μπορούμε να έχουμε περισσότερα όταν ολοκληρώσει το Ανακριτικό της Πυροσβεστικής τη δουλειά του.
Σίγουρα για την Πεντέλη δεν αποκλείεται και η περίπτωση του εμπρησμού. Δημοσιογράφος: Το θέμα των πληγέντων, κύριε Πρόεδρε, αν έχει αρχίσει η καταγραφή των ζημιών και αν θα ανακοινωθούν και κάποια μέτρα για όσους έχουν χάσει περιουσίες. Πρωθυπουργός: Κοιτάξτε, θέλω να διαβεβαιώσω όλους τους συμπολίτες μας, οι οποίοι έχουν πληγεί, ότι η πολιτεία θα είναι στο πλευρό τους με μεγάλη ταχύτητα και με μεγάλη αποτελεσματικότητα. Δεν σας κρύβω ότι η χθεσινή εικόνα της πυρκαγιάς το βράδυ, μας έκανε πιο απαισιόδοξους για την έκταση των ζημιών. Φαίνεται ότι οι ζημιές είναι περιορισμένες και φυσικά ο κρατικός μηχανισμός θα κινηθεί με μεγάλη ταχύτητα για να αποκαταστήσει τους συμπολίτες μας, αυτούς οι οποίοι έχασαν τα σπίτια τους ή αυτούς οι οποίοι υπέστησαν ζημιές. Αλλά από εκεί και πέρα δεν μπορούμε να πούμε κάτι παραπάνω μέχρι που να υπάρξει μία πλήρης καταγραφή των ζημιών, η οποία θα γίνει με μεγάλη ταχύτητα. Θέλω, επίσης, να επισημάνω το γεγονός ότι χθες εστάλησαν μηνύματα εκκένωσης σε περιοχές στις οποίες κατοικούν σχεδόν 100.000 συμπολίτες μας. Αυτές οι εκκενώσεις υλοποιήθηκαν με απόλυτη ασφάλεια, με τη στήριξη της Ελληνικής Αστυνομίας, έτσι ώστε να θέσουμε σε προτεραιότητα και να προστατεύσουμε το υπέρτατο αγαθό που είναι η ανθρώπινη ζωή. Δημοσιογράφος: Κύριε Πρόεδρε είστε ικανοποιημένος- επειδή έχουμε ακόμα 1,5 μήνα μπροστά μας καλοκαίρι- από το επιχειρησιακό σχέδιο όπως εφαρμόστηκε; Πρωθυπουργός: Δεν θα κάνω καμία αξιολογική κρίση την ώρα της μάχης. Αυτό το οποίο μπορώ να σας πω με βεβαιότητα και έχοντας πια αποκτήσει μία σχετική εμπειρία, έχοντας διαχειριστεί και τις περσινές πυρκαγιές, είναι ότι υπάρχει ένα πολύ καλύτερο επίπεδο οργάνωσης και συντονισμού σε σχέση με αυτό το οποίο συνέβαινε στο παρελθόν. Νομίζω, ότι όλοι οι αρμόδιοι είναι μία ομάδα. Καταλαβαίνουμε ότι αυτή είναι μία ομαδική αποστολή στην οποία θα πρέπει όλοι να δουλέψουμε μαζί. Το γεγονός ότι βρισκόμαστε πια όλοι εδώ, σ’ ένα υπερσύγχρονο επιχειρησιακό κέντρο, όλοι οι αρμόδιοι στον ίδιο χώρο, είναι κάτι για το οποίο είχαμε επιμείνει πάρα πολύ με τον αρμόδιο Υπουργό, έχοντας εικόνα, έχοντας πληροφορία. Αυτή είναι η πεμπτουσία του συντονισμού, ο οποίος τόσο απαραίτητος είναι σε αυτές τις ακραίες καταστάσεις. Επίσης, να τονίσω ότι προφανώς η Ελλάδα δεν είναι η μόνη η οποία πλήττεται αυτή την εποχή από πυρκαγιές. Στην υπόλοιπη Νότια Ευρώπη έχουμε πολύ μεγαλύτερες, πολύ πιο καταστροφικές πυρκαγιές. Θα πρέπει να καταλάβουμε ότι η Μεσόγειος πια είναι στο επίκεντρο της Κλιματικής Κρίσης. Το έχουμε πει πολλές φορές. Οι πυρκαγιές θα είναι εδώ, θα είναι μαζί μας, θα γίνονται ολοένα και εντονότερες, το οποίο σημαίνει ότι εμείς κάθε φορά, κάθε μέρα, κάθε εβδομάδα, κάθε μήνα, κάθε χρόνο πρέπει να ανεβάζουμε το επίπεδο της επιχειρησιακής μας ετοιμότητας. Και σε αυτήν την κατεύθυνση θα εξακολουθούμε να δουλεύουμε. "
2022-07-15,29814,https://www.primeminister.gr/2022/07/15/29814,Δήλωση του Πρωθυπουργού Κυριάκου Μητσοτάκη | Ο Πρωθυπουργός της Ελληνικής Δημοκρατίας,"Από σήμερα, η Πολιτεία ενεργοποιεί ένα ακόμη όπλο στη μάχη κατά της ακρίβειας, που πολιορκεί όλες τις χώρες και όλα τα νοικοκυριά: η εφαρμογή Power Pass ξεκινά να αποζημιώνει αναδρομικά τους καταναλωτές για μέρος των αυξήσεων στο ρεύμα από τον περασμένο Δεκέμβριο μέχρι και τον Ιούνιο. Αποκαθιστούμε, έτσι, μία αδικία. Μέσα σε λίγες εβδομάδες, διεκπεραιώθηκαν 3 εκατομμύρια αιτήσεις. Και σχεδόν 2 εκατομμύρια δικαιούχοι εισπράττουν, ήδη, ποσά από 18 έως και 600 ευρώ. Κάτι που σε συνδυασμό με άλλες εκπτώσεις και επιδοτήσεις, που επίσης ισχύουν, μετριάζει το βάρος των ανατιμήσεων από τον πόλεμο στην Ουκρανία και την παγκόσμια κρίση στην Ενέργεια. Συνολικά, 260 εκατομμύρια ευρώ πιστώνονται σε λογαριασμούς πολιτών, που ειδοποιούνται από την πλατφόρμα ή με μήνυμα στον υπολογιστή τους. Ενώ θα δοθούν άμεσα άλλα 40 εκατομμύρια ευρώ για να καλυφθούν και οι λογαριασμοί που εκδόθηκαν τον Ιούνιο. Πρόκειται για μία ακόμη δράση ανακούφισης. Που γίνεται δυνατή, όμως, χάρη στην ανάπτυξη η οποία μας προσφέρει μεγαλύτερο δημοσιονομικό χώρο. Αλλά και χάρη στην επιλογή μας τα οφέλη από αυτήν να επιστρέφουν στην κοινωνία. Γιατί ξέρω καλά την καθημερινή πίεση που ασκεί ο εισαγόμενος πληθωρισμός. Σε αυτόν υψώνουμε τώρα άλλο ένα ανάχωμα. Που προφανώς θα το ήθελα μεγαλύτερο. Αλλά που πρέπει να ζυγίζεται στο μέτρο της πραγματικότητας και των εθνικών μας αντοχών. Η νέα στήριξη στο ρεύμα είναι επίσης στοχευμένη παρέμβαση. Συνοδεύει, άλλωστε, και την εξουδετέρωση στην πράξη της ρήτρας αναπροσαρμογής που θα τεθεί σε εφαρμογή από τον Αύγουστο. Θέλω να θυμίσω, όμως, ότι ήδη οι τιμές του φυσικού αερίου έχουν 6πλασιαστεί σε σχέση με πέρυσι. Καμία κυβέρνηση δεν μπορεί να καλύψει μία τέτοια αύξηση. Μπορεί μόνο να την περιορίζει. Και αυτό κάνουμε με πρωτοβουλίες, όπως η σημερινή, που καλύπτει το 60% των αυξήσεων που έχουν μεσολαβήσει. Είμαστε σε πόλεμο. Και αυτό είναι το κόστος της εθνικής μας άμυνας απέναντι σε μία παγκόσμια πρόκληση, που ζητά ευρωπαϊκή απάντηση. Απάντηση, που η χώρα μας θα διεκδικεί μέχρι να δοθεί. Στο μεταξύ, ωστόσο, η κυβέρνηση θα εξαντλεί κάθε δημοσιονομικό περιθώριο ώστε να προστατεύει την αγοραστική δύναμη των πολιτών. Όμως τα περιθώρια έχουν και όρια. Και όποιος υπόσχεται εύκολες λύσεις λέει, απλώς, εύκολα ψέματα. Δεν θα κρύψω ότι η παγκόσμια συγκυρία είναι δύσκολη. Και παντού, κάθε μέτρο μοιάζει μικρό μπροστά στις μεγάλες ανάγκες. Αλλά γνωρίζω καλά και τις ικανότητες που δείξαμε στις δοκιμασίες που ζήσαμε. Όπως και τη δύναμη της ενότητας και της σταθερότητας. Ένα, λοιπόν, μπορώ να υποσχεθώ: Ότι θα είμαστε δίπλα σε κάθε Ελληνίδα και κάθε Έλληνα, μέχρι να περάσει και αυτή η τρικυμία. Μέχρι να βγούμε ξανά νικητές. Όλοι μαζί! "
2022-07-07,29754,https://www.primeminister.gr/2022/07/07/29754,Ενημερωτικό σημείωμα για τη συνάντηση του Πρωθυπουργού Κυριάκου Μητσοτάκη με μέλη της Βουλής των Αντιπροσώπων των ΗΠΑ με επικεφαλής τον Πρόεδρο της Επιτροπής Εξωτερικών Υποθέσεων Gregory Meeks | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης συναντήθηκε το απόγευμα στο Μέγαρο Μαξίμου με μέλη της Βουλής των Αντιπροσώπων των Ηνωμένων Πολιτειών που επισκέπονται την Ελλάδα με επικεφαλής τον Πρόεδρο της Επιτροπής Εξωτερικών Υποθέσεων, βουλευτή Gregory Meeks, παρουσία του Πρέσβη των ΗΠΑ George Tsunis. Κατά τη διάρκεια της συνάντησης έγινε ανασκόπηση των διμερών σχέσεων, οι οποίες βρίσκονται σε εξαιρετικό επίπεδο και εξετάστηκαν τρόποι περαιτέρω ενίσχυσης της ελληνοαμερικανικής συνεργασίας, η οποία έχει ήδη αναβαθμιστεί την τελευταία τριετία. Τονίστηκε η σημασία της πρόσφατης επίσκεψης του Πρωθυπουργού στις ΗΠΑ και της ομιλίας του σε κοινή συνεδρίαση της Βουλής και της Γερουσίας, στο Κογκρέσο, καθώς και της ανανέωσης της Συμφωνίας Αμοιβαίας Αμυντικής Συνεργασίας, η οποία, μεταξύ άλλων, αναδεικνύει την στρατηγική σημασία της Αλεξανδρούπολης. Ο Πρωθυπουργός αναφέρθηκε στο μεταρρυθμιστικό έργο της κυβέρνησης και επισήμανε ότι η Ελλάδα έχει αφήσει πίσω της τα χρόνια της κρίσης, είναι ένας αξιόπιστος και σταθερός εταίρος και σύμμαχος, πυλώνας σταθερότητας, ειρήνης και ασφάλειας στην ευρύτερη περιοχή της ανατολικής Μεσογείου, των Βαλκανίων και της νοτιοανατολικής Ευρώπης. Οι δύο πλευρές αντάλλαξαν απόψεις για τα αποτελέσματα της Συνόδου Κορυφής του NATO στη Μαδρίτη και εξέφρασαν ικανοποίηση για τα σαφή μηνύματα καταδίκης του αναθεωρητισμού και προσήλωσης στις αρχές του Διεθνούς Δικαίου. Στο πλαίσιο αυτό, ο Πρωθυπουργός ανέλυσε στους αμερικανούς βουλευτές τις προκλήσεις στην ανατολική Μεσόγειο. Ο Κυριάκος Μητσοτάκης στάθηκε επίσης στα συγκριτικά πλεονεκτήματα που παρουσιάζει η Ελλάδα ως επενδυτικός προορισμός και διαμετακομιστικός κόμβος, με έμφαση στην ενέργεια, ειδικά στις Ανανεώσιμες Πηγές, στις μεταφορές, στη ναυτιλία και στον τουρισμό. Ολόκληρος ο διάλογος του Πρωθυπουργού με τον Πρόεδρο της Επιτροπής Εξωτερικών Υποθέσεων της αμερικανικής Βουλής των Αντιπροσώπων, Gregory Meeks, κατά την έναρξη της συνάντησης (ανεπίσημη μετάφραση από τα αγγλικά): Κυριάκος Μητσοτάκης: Είναι χαρά μου που σας ξαναβλέπω τόσο σύντομα, μετά τη συνάντησή μας στην Ουάσιγκτον. Θα ήθελα να σας ευχαριστήσω ακόμα μια φορά για την ευγένεια και τη φιλοξενία που μου επιφυλάξατε όταν με υποδεχτήκατε στο Κογκρέσο. Ήταν μια πολύ σημαντική στιγμή για μένα αλλά και μια σημαντική στιγμή, πιστεύω, για τη χώρα. Και θεωρώ πως η επίσκεψή σας είναι μια σπουδαία ευκαιρία για να κατανοήσετε πλήρως τι συμβαίνει εδώ, αλλά και να διαπιστώσετε την πρόοδο που έχει κάνει η χώρα, να επαναβεβαιωθεί η στρατηγική της σημασία και η πολύ ισχυρή και διαχρονική συνεργασία των δύο χωρών μας. Καλώς ήρθατε. Gregory Meeks: Σας ευχαριστώ. Είναι μεγάλη μου χαρά που βρίσκομαι εδώ μαζί σας. Και θα ήθελα να εκφράσω τη μεγάλη μου ικανοποίηση για την επίσκεψή σας στις Ηνωμένες Πολιτείες , σε μια κρίσιμη συγκυρία, και για την ομιλία που απευθύνατε ενώπιον του Κογκρέσου των ΗΠΑ. Βρίσκομαι στο Κογκρέσο επί 24 χρόνια. Το μήνυμα που στείλατε την ημέρα εκείνη, στις εποχές που ζούμε και δεδομένης της σχέσης των ΗΠΑ και της Ελλάδας όσον αφορά στο ζήτημα της δημοκρατίας, η οποία δυστυχώς -εν έτει 2022- αντιμετωπίζει κινδύνους, ήταν εξαιρετικά σημαντικό. Ευχαριστούμε λοιπόν για την υποδοχή και για το μήνυμά σας προς τα μέλη του Κογκρέσου. Κυριάκος Μητσοτάκης: Θα ήθελα επίσης να αναγνωρίσω τη σπουδαία δουλειά που ο Πρέσβης σας κάνει ήδη στην Ελλάδα. Έχει κανείς την αίσθηση ότι είναι εδώ χρόνια και ότι έχει προσαρμοστεί πολύ καλά, κάτι που δεν μας εκπλήσσει καθόλου. Gregory Meeks: Από «τεχνικής» άποψης όντως βρίσκεται εδώ επί χρόνια. "
2022-07-07,29749,https://www.primeminister.gr/2022/07/07/29749,"Δηλώσεις της Προέδρου της Δημοκρατίας, Κατερίνας Σακελλαροπούλου και του Πρωθυπουργού Κυριάκου Μητσοτάκη κατά την έναρξη της συνάντησής τους στο Προεδρικό Μέγαρο | Ο Πρωθυπουργός της Ελληνικής Δημοκρατίας","ΚΑΤΕΡΙΝΑ ΣΑΚΕΛΛΑΡΟΠΟΥΛΟΥ: Καλημέρα κύριε Πρόεδρε, καλώς ήρθατε και χρόνια πολλά για την γιορτή σας. ΚΥΡΙΑΚΟΣ ΜΗΤΣΟΤΑΚΗΣ: Σας ευχαριστώ πολύ. Ζητώ συγγνώμη για τη μικρή καθυστέρηση αλλά αργήσαμε λίγο στις συνομιλίες που είχαμε με τον φίλο Ρουμάνο Πρωθυπουργό, καθώς όπως καταλαβαίνετε υπάρχει μια γενικότερη κινητικότητα και μεγάλη αναταραχή όσον αφορά τις εξελίξεις στις διεθνείς αγορές ενέργειας. Πολλές βαλκανικές χώρες, μέσα σ΄ αυτές εντάσσεται και η Ρουμανία, διαπιστώνουν ότι ο γεωστρατηγικός ρόλος της Ελλάδας, ως πύλη εισόδου φυσικού αερίου, αποδεικνύεται εξαιρετικά κρίσιμος, σε μια προσπάθεια που κάνουν όλες οι χώρες να διαφοροποιήσουν τις εισαγωγές φυσικού αερίου από τη Ρωσία, αυτό ήταν ένα από τα αντικείμενα των συζητήσεών μας.
Καθώς ο πόλεμος στην Ουκρανία, δυστυχώς, συνεχίζεται αμείωτος και φυσικά οι πιέσεις που ασκούνται στην παγκόσμια οικονομία από τις πληθωριστικές τάσεις δεν δείχνουν προς το παρόν κάποια σημάδια ύφεσης. Γι’ αυτό και θέλω να σας διαβεβαιώσω για ακόμη μία φορά ότι στο πλαίσιο των δημοσιονομικών μας δυνατοτήτων θα κάνουμε ό,τι περνάει από το χέρι μας να στηρίξουμε την ελληνική κοινωνία, πρωτίστως τους πιο αδύνατους συμπολίτες μας, με ένα πλέγμα μέτρων και παρεμβάσεων, ώστε να μετριάσουμε -γιατί δυστυχώς καμία κυβέρνηση δεν είναι σε θέση πλήρως να εξουδετερώσει- τις επιπτώσεις από αυτό το πρωτοφανές κύμα εισαγόμενης ακρίβειας.
Χθες στη Βουλή είχαμε μια πολύ ενδιαφέρουσα συζήτηση, στην οποία μου δόθηκε η ευκαιρία να κάνω έναν συνολικό απολογισμό της κοινωνικής πολιτικής της Κυβέρνησης, δίνοντας έμφαση στη δημιουργία των νέων θέσεων απασχόλησης, στη μείωση της ανεργίας, στις παρεμβάσεις που έχουμε κάνει στο ασφαλιστικό μας σύστημα, στην επιτάχυνση της έκδοσης των συντάξεων -όπως γνωρίζετε, ένα χρόνιο πρόβλημα, το οποίο κληθήκαμε να αντιμετωπίσουμε και αντιμετωπίζουμε, πιστεύω, με μεγάλη αποτελεσματικότητα.
Να μιλήσω, ταυτόχρονα, και για τις παρεμβάσεις που κάνουμε σε τομείς που ξέρω ότι ενδιαφέρουν ιδιαίτερα και εσάς, όχι μόνο στους τομείς των δικαιωμάτων αλλά της στήριξης των πραγματικά πιο ευάλωτων συμπολιτών μας, άτομα με ειδικές ανάγκες, με αναπηρία, τοξικοεξαρτημένοι. Προβλήματα που συχνά δεν έχουν μεγάλη ορατότητα και τα οποία αναδείξαμε και προσπαθούμε πάντα με αξιοπρέπεια και αποτελεσματικότητα να αντιμετωπίσουμε. Μέχρι τη λήξη της κοινοβουλευτικής περιόδου, στα τέλη Ιουλίου, έχουμε μια σειρά ακόμη από σημαντικά νομοθετήματα, νομοσχέδια που θα έρθουν προς συζήτηση για να γίνουν νόμοι του κράτους.
Επισημαίνω ειδικά δύο, τα οποία είμαι σίγουρος ότι σας ενδιαφέρουν κι εσάς πάρα πολύ. Σημαντικότατη παρέμβαση στην τριτοβάθμια παιδεία με έναν νόμο, ο οποίος πραγματικά θεωρώ ότι είναι ορόσημο για τα πανεπιστήμιά μας, για τη σύνδεσή τους με την αγορά εργασίας και την πραγματική τους ανεξαρτησία. Ένα σημαντικό νομοθέτημα, το οποίο θα συζητήσουμε την επόμενη εβδομάδα· και την μεθεπόμενη εβδομάδα ένα άλλο σχέδιο νόμου με σημαντικό κοινωνικό πρόσημο, για την υποβοηθούμενη αναπαραγωγή, τον εκσυγχρονισμό του πλαισίου, το οποίο πια είναι, κατά την άποψή μας, απαρχαιωμένο και χρήζει σημαντικών παρεμβάσεων. Είναι ένα θέμα το οποίο ενδιαφέρει πολύ την ελληνική κοινωνία και νομίζω ότι θα δώσουμε πραγματικές λύσεις σε προβλήματα που ταλάνιζαν πολλές γυναίκες. Αρκεί να σας αναφέρω ενδεικτικά ότι, σύμφωνα με το υφιστάμενο πλαίσιο, αν μια γυναίκα χωρίσει εξακολουθεί να χρειάζεται τη συναίνεση του τέως συζύγου της για να μπορέσει να χρησιμοποιήσει τα δικά της μη γονιμοποιημένα ωάρια. Αυτές είναι στρεβλώσεις που πρέπει επιτέλους να αντιμετωπιστούν και θα αντιμετωπιστούν με αυτό το σχέδιο νόμου που νομίζω ότι θα αποτελέσει μια τομή στο κρίσιμο αυτό ζήτημα. ΚΑΤΕΡΙΝΑ ΣΑΚΕΛΛΑΡΟΠΟΥΛΟΥ: H ρωσική εισβολή στην Ουκρανία τον Φεβρουάριο και ο πόλεμος που μαίνεται, και δυστυχώς δεν φαίνεται σύντομα να έχει τέλος, ήρθε πράγματι να προστεθεί σε μια σειρά από κρίσεις σημαντικές, τις οποίες βιώνουμε τα τελευταία χρόνια, όπως η πανδημία. Η διεθνής αυτή κατάσταση, σε συνδυασμό με την γεωπολιτική αστάθεια και τις επιπτώσεις που προκαλεί, όπως η ενεργειακή, η προσφυγική και η επισιτιστική κρίση, επηρεάζουν όλους μας και φυσικά ιδιαίτερα τους πιο ευάλωτους.
Η Ευρωπαϊκή Ένωση προσπαθεί συντονισμένα να αντιμετωπίσει την ενεργειακή κρίση με ένα σχέδιο έκτακτης ανάγκης, αλλά, όπως πολύ σωστά αναφέρατε, η κάθε χώρα έχει τελικά και την τελική ευθύνη για τη χάραξη της δικής της πολιτικής. Το πώς θα διαχειριστεί αυτό το πρόβλημα.
Οι Έλληνες πολίτες βγαίνουν δυστυχώς ήδη πολύ βεβαρημένοι από μια πολυετή οικονομική κρίση και αυτή την περίοδο, μαζί βέβαια και με τους υπόλοιπους Ευρωπαίους, βλέπουν τον οικογενειακό προϋπολογισμό να πιέζεται και τις τιμές βασικών για κάθε οικογένεια αγαθών, όπως είναι τα τρόφιμα, τα καύσιμα, να αυξάνονται καθημερινά και περιμένουν στήριξη από την Πολιτεία.
Μας περιμένουν δύσκολοι μήνες, έχουμε μπροστά μας δύσκολους μήνες και η ευχή όλων μας είναι να αντιμετωπιστεί και αυτή η κρίση το συντομότερο δυνατόν. Η καλοκαιρινή περίοδος που έρχεται και η αναμενόμενη ώθηση στην οικονομία λόγω του τουρισμού ελπίζω ότι θα συμβάλει αποφασιστικά προς αυτή την κατεύθυνση.
Πράγματι, στην σύγχρονη διεθνή κοινωνία μια ανώτατη δημόσια εκπαίδευση με υψηλό επίπεδο και ποιοτικά χαρακτηριστικά είναι αναγκαίο, απαραίτητο συστατικό κάθε σύγχρονου κράτους. Τα ελληνικά πανεπιστήμια έχουν προσφέρει πολλά στη χώρα και νομίζω ότι πρέπει να ενισχυθούν και να ενδυναμωθούν, ώστε να μπορέσουν να εξοπλίζουν με τα κατάλληλα εφόδια και δεξιότητες τους αποφοίτους τους. Η ελληνική κοινωνία χρειάζεται ανταγωνιστικά πανεπιστήμια, τα οποία είμαι βέβαιη ότι θα αποτελέσουν κινητήρια δύναμη έρευνας, εξέλιξης και πρωτοπορίας.
Και φυσικά και το νομοσχέδιο που αναφέρατε για την υποβοηθούμενη αναπαραγωγή, αλλά γενικότερα οποιεσδήποτε μεταρρυθμίσεις χρειαζόταν ο τόπος επί δεκαετίες, νομίζω ότι η κοινωνία είναι έτοιμη να τις δεχθεί και είναι σημαντικό να επιχειρηθούν στο επόμενο διάστημα. "
2022-07-07,29745,https://www.primeminister.gr/2022/07/07/29745,Ενημερωτικό σημείωμα για τη συνάντηση του Πρωθυπουργού Κυριάκου Μητσοτάκη με τον Πρωθυπουργό της Ρουμανίας Nicolae Ionel Ciucă | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης συναντήθηκε σήμερα στο Μέγαρο Μαξίμου με τον Πρωθυπουργό της Ρουμανίας, Nicolae Ionel Ciucă. Κατά τη διάρκεια της συνάντησης επιβεβαιώθηκε η βούληση των δυο πλευρών για περαιτέρω αναβάθμιση των διμερών σχέσεων. Οι δύο ηγέτες συζήτησαν θέματα συντονισμού και συνεργασίας, με στόχο την αξιοποίηση των υφιστάμενων δυνατοτήτων, ιδιαίτερα στον τομέα της ενέργειας. Υπογραμμίστηκαν οι δυνατότητες ενεργειακής συνεργασίας, καθώς η Ελλάδα λόγω θέσης, υποδομών και δυνατότητας διασυνδέσεων, αναδεικνύεται σε χώρα-κόμβο μεταφοράς ενέργειας για την ευρύτερη περιοχή της Ανατολικής και Κεντρικής Ευρώπης, συμβάλλοντας με αυτό τον τρόπο στην ενεργειακή ασφάλεια της Ευρώπης. Συζητήθηκαν ακόμη οι οικονομικές συνέπειες της ρωσικής εισβολής στην Ουκρανία με αιχμή τις τιμές της ενέργειας και την επισιτιστική ασφάλεια. Ο Κυριάκος Μητσοτάκης επανέλαβε την ετοιμότητα της ελληνικής πλευράς να συνδράμει με ελληνικά πλοία για την εξαγωγή σιτηρών από τα λιμάνια της Ουκρανίας στη Μαύρη Θάλασσα. Αντηλλάγησαν, επίσης, απόψεις για τις εξελίξεις στην Ουκρανία και την ανατολική Μεσόγειο. Οι δύο Πρωθυπουργοί συμφώνησαν στην ανάγκη να δοθεί ώθηση στην ευρωπαϊκή προοπτική των Δυτικών Βαλκανίων, κατεύθυνση προς την οποία θα βρίσκονται σε συντονισμό. Ο Πρωθυπουργός ευχαρίστησε τον Ρουμάνο ομόλογό του για την έμπρακτη στήριξη της Ρουμανίας στις περσινές πυρκαγιές, καθώς και για την αποστολή στη χώρα μας, στις αρχές Ιουλίου, 28 πυροσβεστών από τη Ρουμανία και οκτώ ειδικών οχημάτων. Ο κ. Ciucă εξέφρασε μάλιστα την ετοιμότητα της Ρουμανίας να συνδράμει την Ελλάδα με περισσότερους πυροσβέστες, αν χρειαστεί. Ακολουθούν οι δηλώσεις των δύο ηγετών μετά τη συνάντησή τους: Κυριάκος Μητσοτάκης: Υποδέχθηκα σήμερα στην Αθήνα τον Πρωθυπουργό της Ρουμανίας, τον καλό μου φίλο Nicolae, που ανταπέδωσε τη δική μου επίσκεψη στο Βουκουρέστι πριν από λίγο καιρό, για την ακρίβεια μία μέρα ακριβώς πριν από τη ρωσική εισβολή στην Ουκρανία. Όπως και τότε, έτσι και τώρα με τον φίλο μου Nicolae επιβεβαιώσαμε τις εξαιρετικές διμερείς μας σχέσεις, αλλά και την κοινή μας πίστη στις αρχές του Διεθνούς Δικαίου, της δημοκρατίας, της ισονομίας, του σεβασμού των ανθρωπίνων δικαιωμάτων. Ελλάδα και Ρουμανία, άλλωστε, εκτός από γείτονες στα Βαλκάνια είναι εταίροι στην Ευρωπαϊκή Ένωση, είναι σύμμαχοι στο ΝΑΤΟ, κάτι το οποίο αναδείχθηκε και στην πρόσφατη Σύνοδο Κορυφής της Μαδρίτης, όπου οι χώρες μας εμφανίστηκαν ως δύο από τους βασικούς πυλώνες σταθερότητας και ειρήνης στην ανατολική και νοτιοανατολική πτέρυγα του Ατλαντικού Συμφώνου. Οι λαοί μας όμως, στέκονται δίπλα-δίπλα και απέναντι στις απειλές της κλιματικής κρίσης που μας αφορούν όλους. Θυμόμαστε έτσι με ευγνωμοσύνη την προσφορά των Ρουμάνων πυροσβεστών το περσινό καλοκαίρι, όταν με επαγγελματισμό αλλά και με αυταπάρνηση βοήθησαν τη χώρα μου στην αντιμετώπιση πρωτοφανών δασικών πυρκαγιών. Η εμπειρία εκείνη έγινε σχέδιο και σήμερα έγινε οργανωμένη συνεργασία. Ήδη οι πρώτοι πυροσβέστες με τα οχήματά τους από τη Ρουμανία βρίσκονται φέτος στο πλευρό μας, στο πλαίσιο ενός καινούριου ευρωπαϊκού προγράμματος που εγκαινιάσαμε, που είναι μία απόδειξη ότι ειδικά η πολιτική προστασία ενδείκνυται για τέτοιες γόνιμες διεθνείς δράσεις. Και θέλω να ευχαριστήσω τον Πρωθυπουργό Ciucă που μάλιστα και ως πρώην στρατηγός ο ίδιος, σίγουρα κατανοεί τη σημασία της επιχειρησιακής ετοιμότητας απέναντι σε ασύμμετρους κινδύνους. Και να τον ευχαριστήσω, διότι με διαβεβαίωσε και σήμερα ότι στην περίπτωση που -απευχόμαστε να συμβεί- μπορεί να χρειαστούμε και άλλες ενισχύσεις από τη Ρουμανία, αυτές θα βρεθούν γρήγορα στη διάθεσή μας. Συμφωνήσαμε επίσης να αναβαθμίσουμε τη συνεργασία μας στην ενέργεια, όπου η Ελλάδα πρωταγωνιστεί ως κόμβος εισόδου, αλλά και μεταφοράς φυσικού αερίου, καλύπτοντας προφανώς τις εθνικές ανάγκες, αλλά τροφοδοτώντας και την ευρύτερη περιοχή και ασφαλώς και τη Ρουμανία. Θέλω να τονίσω ότι δεν πρόκειται μόνο για μία εμπορική επιλογή. Πρόκειται για μια πράξη ευθύνης, αλληλεγγύης με ευρύτερη εμβέλεια, που σηματοδοτεί και μια πιο μεσομακροπρόθεσμη συνεργασία μεταξύ των χωρών μας στον τομέα της ενέργειας, που ελπίζουμε σύντομα να επισημοποιηθεί και με την υπογραφή ενός σχετικού μνημονίου κατανόησης μεταξύ των δύο Υπουργών Ενέργειας, οι οποίοι βρίσκονται σήμερα μαζί μας. Αύριο εγκαινιάζουμε τον αγωγό IGB, κάνοντας ένα ακόμα βήμα στη δημιουργία νέων υποδομών και εναλλακτικών οδών. Ξέρω τη μεγάλη σημασία που και εσείς αποδίδετε στο έργο αυτό. Κάναμε πολύ μεγάλη προσπάθεια, ώστε να τηρήσουμε τη δέσμευσή μας να είναι έτοιμο στα μέσα του χρόνου, κάτι το οποίο είναι εξαιρετικά σημαντικό και για τη Βουλγαρία αλλά και για τη Ρουμανία, διότι αναγνωρίζουμε τον ρόλο που αυτές οι υποδομές μπορούν να παίξουν στην απεξάρτηση, στη γρήγορη απεξάρτηση της Ευρώπης από την Ρωσία, που δυστυχώς εργαλειοποιεί γεωστρατηγικά τις ενεργειακές της πηγές. Συνοδεύοντας, μάλιστα, αυτήν την τακτική με την ένταση δυστυχώς του πολέμου, αυτής της παράνομης εισβολής η οποία παραβιάζει τη διεθνή νομιμότητα και επαναφέρει δυστυχώς στην παγκόσμια πραγματικότητα τον ωμό αναθεωρητισμό. Συζητήσαμε αυτές τις εξελίξεις με το φίλο Πρωθυπουργό, αναζητώντας πάντα τρόπους να στηρίξουμε την αμυνόμενη Ουκρανία. Και φυσικά ανάμεσά τους και τις δυνατότητες να βρεθούν εναλλακτικές οδοί εξαγωγής και μεταφοράς της μεγάλης αγροτικής παραγωγής της Ουκρανίας στις διεθνείς αγορές. Σημαντικό ρόλο σε αυτό έχει φυσικά να παίξει η Ρουμανία, λόγω της ιδιαίτερα σημαντικής γεωγραφικής της θέσης στο σύνορο με την Ουκρανία. Και χαίρομαι, διότι σε όλα αυτά τα ζητήματα διαπιστώσαμε σύγκλιση απόψεων, αλλά και σύμπνοια επιδιώξεων. Συντονίζουμε τις δράσεις μας, εξάλλου, σε όλα τα διεθνή fora, και στο ΝΑΤΟ και στην Ευρωπαϊκή Ένωση. Ειδικά για την Ευρωπαϊκή Ένωση, να πω ακόμα μία φορά ότι η Ελλάδα στηρίζει ανεπιφύλακτα την προσπάθεια της Ρουμανίας αλλά και της Βουλγαρίας για ένταξη στη Ζώνη του Schengen και πιστεύω ότι βλέπουμε και μέσα από το ίδιο πρίσμα τις εξελίξεις στα Δυτικά Βαλκάνια, μοιραζόμαστε την ίδια ανησυχία να κρατήσουμε ζωντανή την ευρωπαϊκή προοπτική των Δυτικών Βαλκανίων. Είναι μία προοπτική ασφάλειας και οικονομικής προόδου για ολόκληρη τη χερσόνησό μας. Τέλος, ενημέρωσα ακόμα μια φορά τον φίλο Πρωθυπουργό για τη διαρκή τουρκική προκλητικότητα, την έντονη ρητορική, τις επιθετικές κινήσεις της Άγκυρας που αμφισβητούν διεθνείς συνθήκες και ελληνικά κυριαρχικά δικαιώματα. Επανέλαβα για ακόμα μία φορά ότι η χώρα μας είναι πιστή στο δρόμο της διπλής όσο και αποφασιστικής ετοιμότητας: να υπερασπιστεί από τη μία τα εθνικά της συμφέροντα χωρίς να κάνει καμία απολύτως έκπτωση, αλλά ταυτόχρονα να υποδεχθεί και έναν καλόπιστο διάλογο, στο πλαίσιο πάντα του Διεθνούς Δικαίου και των σχέσεων καλής γειτονίας που πάντα πρέπει να καθορίζουν τον τρόπο με τον οποίον συνομιλούν οι γείτονες. Κλείνω σημειώνοντας ότι το καλό κλίμα της σημερινής συνάντησης πλαισιώνεται από μία συμβολική πρωτοβουλία ξεχωριστής σημασίας: την Έκθεση «Ελλάδα – Ρουμανία, 140 χρόνια διπλωματικών σχέσεων», στο Βυζαντινό Μουσείο. Είναι το αποτέλεσμα της στενής συνεργασίας μεταξύ της ρουμανικής πρεσβείας στην Αθήνα με το Ιστορικό και Διπλωματικό αρχείο του ελληνικού Υπουργείου Εξωτερικών. Φίλε Nicolae, σε ευχαριστώ που βρέθηκες σήμερα στην Αθήνα -έστω και για πολύ λίγο- και ανταπέδωσες αυτήν την επίσκεψη και προσβλέπω σε μία ακόμα στενότερη και πολύ πιο ουσιαστική συνεργασία, ειδικά στον τομέα της ενέργειας. Βραχυπρόθεσμα -όπως είπα- εμείς θα βοηθήσουμε τη Ρουμανία στην προσπάθειά της να εξασφαλίσει διαφοροποίηση των ενεργειακών πηγών, αλλά πιστεύω ότι μεσοπρόθεσμα και μακροπρόθεσμα μπορούν αυτές οι ενεργειακές ροές να αντιστραφούν, καθώς και η χώρα σας επενδύει σημαντικά στην ανακάλυψη νέων κοιτασμάτων φυσικού αερίου, αλλά και στον τομέα, ενδεχομένως, της ηλεκτρικής ενέργειας μπορεί να υπάρχουν πολύ σημαντικά περιθώρια για νέα, γόνιμη συνεργασία. Και πάλι, καλώς ορίσατε στην Αθήνα, είναι χαρά μου να σας υποδέχομαι εδώ. Nicolae Ionel Ciucă (σύμφωνα με τη διερμηνεία): Σας ευχαριστώ κύριε Πρωθυπουργέ, αγαπητέ Κυριάκο. Αξιοποιώ αυτή την ευκαιρία για να σου ευχηθώ και για την ονομαστική σου γιορτή. Είναι πάρα πολύ σημαντικό για όλους μας όταν γιορτάζουμε την ονομαστική μάς γιορτή, κάποιος να το θυμάται και να μας πει χρόνια πολλά. Ξέρουμε ότι για την Ελλάδα, η Αγία Κυριακή είναι μια πολύ σημαντική Αγία και σε ευχαριστώ πάρα πολύ για τον χρόνο που διέθεσες σήμερα, για να έχουμε αυτή τη συνάντηση. Σε ευχαριστώ πάρα πολύ για τη φιλία σου, ευχαριστώ πάρα πολύ για τη φιλοξενία, την ελληνική φιλοξενία, την οποία την ξέρουμε από παλιά. Πάρα πολλοί Ρουμάνοι ζουν εδώ και χαίρονται αυτή τη φιλοξενία, ως τουρίστες ή ως εργαζόμενοι, εδώ στην Ελλάδα. Όπως είπατε κι εσείς προηγουμένως, η Ρουμανία ήταν πάντα δίπλα στην Ελλάδα και πέρυσι, ναι, πραγματικά ήμασταν δίπλα στην προσπάθεια της Ελληνικής Κυβέρνησης, δίπλα στον ελληνικό λαό, όταν είχαμε αυτές τις τρομερές πυρκαγιές. Φέτος ήρθαμε πάλι να βοηθήσουμε και θα είμαστε πάλι δίπλα σας, με πολύ περισσότερη ένθερμη υποστήριξη και βοήθεια, όχι μόνο με τους 28 πυροσβέστες που είναι σήμερα εδώ και τα οκτώ οχήματα, αλλά και με άλλους αν χρειαστούν. Μπορείτε να βασιστείτε πάντα στη βοήθειά μας. Σε οποιαδήποτε κατάσταση, σε οποιαδήποτε δύσκολη στιγμή, μπορείτε να βασιστείτε στη βοήθειά μας, γιατί είμαστε σίγουροι ότι και εσείς θα πράξετε το ίδιο για μας. Ευχαριστώ πάρα πολύ με την ευκαιρία αυτή τους Ρουμάνους πυροσβέστες, που πραγματικά έχουν δώσει δείγμα επαγγελματισμού και θα μπορούσαμε να πούμε, έχουν εκπροσωπήσει τη χώρα, τη Ρουμανία, στην Ελλάδα. Είναι η δεύτερη συνάντηση που έχουμε σε πολύ μικρό χρονικό διάστημα. Πράγματι μία μέρα πριν ξεκινήσει η ένοπλη επίθεση της Ρωσίας στην Ουκρανία είχαμε την τύχη να έχουμε την επίσημη επίσκεψή σας στο Βουκουρέστι, όπου υπογράψαμε μία κοινή δήλωση για την ενίσχυση της εμπορικής συνεργασίας και σήμερα έχουμε μία συνέχεια των αποφάσεων που πήραμε τότε στο Βουκουρέστι. Συγχρόνως, με τη σημερινή μου παρουσία εδώ, είχαμε στην αποστολή μας εκπροσώπους από το Υπουργείο Ενέργειας της Ρουμανίας και το Υπουργείο Ενέργειας της Ελλάδος, εκπροσώπους από τις διάφορες εταιρείες που εφαρμόζουν στην πράξη τις αποφάσεις που παίρνουμε εμείς σε πολιτικό επίπεδο και πράγματι ήταν μια πάρα πολύ ουσιαστική συνάντηση καθώς και πρακτική. Αυτή η συνάντηση έθεσε βραχυπρόθεσμους και μακροπρόθεσμους στόχους. Είμαι σίγουρος ότι πρέπει να συζητήσουν και οι Υπουργοί Ενέργειας των δύο μερών και να υπογράψουν ένα καινούργιο μνημόνιο συνεργασίας, για να μπορούμε όλα μας τα project, τόσο μεσοπρόθεσμα όσο και μακροπρόθεσμα, να εκπληρωθούν και να μπορούμε να ξεπεράσουμε τις δυσκολίες που μας φέρνει ο πόλεμος στην Ουκρανία. Έχουμε συζητήσει όλα τα προβλήματα που αντιμετωπίζουμε. Είναι τα προβλήματα που υπάρχουν στις ατζέντες όλων των κυβερνήσεων της Ευρώπης και αφορούν όχι μόνο την ενεργειακή ασφάλεια, αλλά και την ασφάλεια που αφορά την επάρκεια τροφίμων. Συζητήσαμε πάρα πολύ για το πώς μπορούμε να εφαρμόσουμε τα διάφορα σχέδια, πριν από τέσσερις μήνες στο Βουκουρέστι αλλά και σήμερα. Και χαίρομαι πάρα πολύ που σήμερα στην Αθήνα είχα τη δυνατότητα να ευχαριστήσω τον φίλο μου τον Κυριάκο για όλη την προσπάθεια που έκανε όλον αυτό τον καιρό, έτσι ώστε να μπορέσουμε να έχουμε αυτή τη διασύνδεση μεταξύ Ελλάδας και Βουλγαρίας. Δηλαδή ο καινούργιος αυτός αγωγός να μπορεί να λειτουργήσει, γιατί είναι πάρα πολύ σημαντικό για τη μεταφορά του φυσικού αερίου από την Ελλάδα προς την Ευρώπη. Πρακτικά αυτός ο αγωγός θα εξασφαλίσει τη σύνδεση με το δίκτυο που έρχεται από την Ανατολία, από την Τουρκία και μετά περνά από την Αδριατική προς την Ιταλία. Αυτοί οι αγωγοί συνδέονται μεταξύ τους και με τον αγωγό BRUA που με αυτό τον τρόπο θα μπορέσουμε να εξασφαλίσουμε την προμήθεια του φυσικού αερίου τόσο της Βουλγαρίας όσο και της Ρουμανίας αλλά και γενικά όλων των μελών της Ευρωπαϊκής Ένωσης και βεβαίως της Μολδαβίας και της Ουκρανίας που είναι στα ανατολικά μας σύνορα. Σύμφωνα με το προσχέδιο αυτού του αγωγού, είμαι σίγουρος ότι θα καλυφθεί η ανάγκη φυσικού αερίου της Ευρώπης. Έχουμε συζητήσει και άλλα ζητήματα. Έχουμε συζητήσει για το πώς μπορούμε να αυξήσουμε τα αποθέματα φυσικού αερίου και γενικότερα τα αποθέματα καυσίμων. Έχουμε μιλήσει για τα μελλοντικά σχέδιά μας, που θέλουμε να αναπτύξουμε από κοινού, έτσι ώστε να μπορέσουμε να εξασφαλίσουμε την ενεργειακή αυτονομία και στη χώρα μας, αλλά και με όλα τα κοιτάσματα για τα οποία γίνονται έρευνες τώρα στη Ρουμανία από διάφορες εταιρείες, offshore, να μπορέσουν πραγματικά να μας εξασφαλίσουν 100% αυτονομία από το ρωσικό φυσικό αέριο. Έχουμε αναφερθεί επίσης σε ζητήματα που αισθανόμαστε από κοινού ότι οφείλονται στην ένοπλη σύγκρουση ανάμεσα στη Ρωσία και στην Ουκρανία. Έχουμε πάρα πολλούς πρόσφυγες, έχουμε πάρα πολλούς φίλους από την Ουκρανία, πρόσφυγες που περνάνε στη Ρουμανία, γιατί -όπως ξέρετε- η Ρουμανία καθώς και η Μολδαβία είναι στα πολύ κοντινά σύνορα με την Ουκρανία, με τις εμπόλεμες περιοχές. Εμείς προσπαθούμε να διευκολύνουμε και το πέρασμα και τη μεταφορά όχι μόνο των προσφύγων αλλά και των τροφίμων, έτσι ώστε να μπορούμε να βοηθήσουμε στην εξαγωγή μιας πολύ μεγαλύτερης ποσότητας σιτηρών από την Ουκρανία προς άλλες χώρες. Υπάρχουν και διάφορα άλλα ζητήματα, που αφορούν την ασφάλεια, για τα οποία έχουμε συζητήσει και στη Σύνοδο Κορυφής του ΝΑΤΟ στη Μαδρίτη, όπου είχαμε βεβαίως κοινές θέσεις και ευτυχώς μπορέσαμε να εκπληρώσουμε όλους τους στόχους μας καθώς και τον ρόλο μας στη Συμμαχία του ΝΑΤΟ, στην εξασφάλιση της σταθερότητας στην περιοχή μας. Και συνεισφέρουμε και οι δύο από κοινού και χαιρετίζουμε το νέο στρατηγικό δόγμα του ΝΑΤΟ, γιατί όπως ξέρετε η Μεσόγειος και η Μαύρη Θάλασσα έχουν πολύ μεγάλη στρατηγική σημασία για όλα αυτά που συμβαίνουν στα ανατολικά μας σύνορα. Μιλήσαμε επίσης -και ευχαριστώ πάρα πολύ γι’ αυτό- για την κατάσταση στα Δυτικά Βαλκάνια, για την πορεία ένταξης αυτών των χωρών στην Ευρωπαϊκή Ένωση καθώς επίσης συζητήσαμε για τις Ανανεώσιμες Πηγές Ενέργειας. Σε ό,τι αφορά τις διμερείς σχέσεις παρακάλεσα τον κύριο Πρωθυπουργό, καθώς και την ομάδα του να μας βοηθήσει στην προσπάθειά μας να γίνουμε όσο γίνεται πιο σύντομα και εμείς μέλη της Συνθήκης Schengen, γιατί είναι μια επιβεβαίωση και μια επιβράβευση -θα μπορούσαμε να πούμε- τόσο για τη χώρα μας, όσο και για τον λαό της Ρουμανίας. Έχουμε κάνει πολλές προσπάθειες. Από τότε που ξεκίνησε ο πόλεμος στην Ουκρανία έχουμε εξασφαλίσει όλα τα στοιχεία, τα απαραίτητα στοιχεία για την υποδοχή προσφύγων, για τη μεταφορά των τροφίμων, των εμπορευμάτων, έτσι ώστε οι μεταφορές να μπορούν να γίνουν ομαλά, παρότι υπάρχει εμπόλεμη κατάσταση στην Ουκρανία. Θέλουμε πραγματικά και νομίζουμε ότι είναι δικαίωμά μας και δικαίωμα του ρουμανικού λαού, να μπορεί η χώρα μας να αποκτήσει το καθεστώς χώρας της Συνθήκης Schengen, γιατί με αυτόν τον τρόπο η διακίνηση εμπορευμάτων και τουριστών θα είναι πολύ πιο εύκολη. Θα μπορούν να περάσουν transit όλα τα εμπορεύματα, τα αγαθά, οι τουρίστες, θα μπορέσουν να περάσουν πολύ πιο εύκολα και ομαλά. Σας ευχαριστώ για άλλη μία φορά για την ένθερμη υποδοχή, σας ευχαριστώ πάρα πολύ για την πολύ επαγγελματική συνεργασία που είχαμε με τους συνεργάτες σας. Σας ευχαριστώ πάρα πολύ κι ελπίζω την επόμενη φορά να έρθετε ξανά στο Βουκουρέστι. Και πραγματικά λυπάμαι που δεν θα μπορέσω να είμαι αύριο παρών στα εγκαίνια του αγωγού στην Αλεξανδρούπολη. Ευχαριστώ πάρα πολύ. "
2022-07-01,29702,https://www.primeminister.gr/2022/07/01/29702,Ενημερωτικό σημείωμα για την επίσκεψη του Πρωθυπουργού Κυριάκου Μητσοτάκη στη Διώρυγα της Κορίνθου | Ο Πρωθυπουργός της Ελληνικής Δημοκρατίας,"Επίσκεψη στη Διώρυγα της Κορίνθου, όπου εκτελούνται έργα αποκατάστασης, πραγματοποίησε το απόγευμα ο Πρωθυπουργός Κυριάκος Μητσοτάκης. Ο Πρωθυπουργός είχε τη δυνατότητα να διασχίσει με πλωτό μέσο τη Διώρυγα προκειμένου να ενημερωθεί για τα έργα, τα οποία παραδίδονται προσωρινά τη Δευτέρα 4 Ιουλίου, καθώς ολοκληρώνεται η πρώτη φάση των παρεμβάσεων μετά τις μεγάλες καταπτώσεις χωμάτινων όγκων που σημειώθηκαν τον Νοέμβριο του 2020, τον Ιανουάριο και τον Φεβρουάριο του 2021. «Έχει γίνει μια σπουδαία δουλειά, συγχαρητήρια σε όλους όσοι έχουν φέρει εις πέρας το πρώτο μέρος αυτής της πολύ σημαντικής παρέμβασης, σε ένα έργο-σύμβολο ταυτισμένο απόλυτα με τον εκσυγχρονισμό της Ελλάδας. Πλην, όμως, εδώ και 130 χρόνια ουσιαστική παρέμβαση στην Διώρυγα της Κορίνθου δεν είχε γίνει. Αυτό κάνουμε τώρα, θα ανοίξει η Διώρυγα με απόλυτη ασφάλεια -όπως είχαμε δεσμευτεί- από τη Δευτέρα και για τους επόμενους τρεις μήνες, για να εξυπηρετήσει την καλοκαιρινή κίνηση. Θα ξανακλείσει από τις αρχές Οκτωβρίου για να γίνει η δεύτερη φάση της παρέμβασης. Του χρόνου το καλοκαίρι θα ανοίξει για τέσσερις μήνες ώστε να κερδίσουμε και τον Ιούνιο και το έργο θα ολοκληρωθεί μετά εντός του ‘23, ώστε να μπορούμε να παραδώσουμε το επίμαχο κομμάτι όπου είχαμε και τις καταπτώσεις. Μια Διώρυγα η οποία θα είναι απολύτως ασφαλής και θωρακισμένη για πολλές δεκαετίες», τόνισε ο Κυριάκος Μητσοτάκης. «Ταυτόχρονα, θέλω να ενθαρρύνω όλους τους αρμόδιους και το Υπερταμείο να εργαστούμε για το πως μπορούμε να αναδείξουμε αυτό το μοναδικό τοπόσημο το οποίο, ήδη, δέχεται -όπως ξέρετε- πάρα πολλούς επισκέπτες, τι άλλες παρεμβάσεις μπορούμε να κάνουμε και φυσικά να το συνδυάσουμε και με την ανάδειξη του πλούσιου αρχαιολογικού πλούτου ο οποίος υπάρχει στην ευρύτερη περιοχή. Θα έπρεπε η Διώρυγα να μην είναι απλά ένα έργο το οποίο διευκολύνει την ναυσιπλοΐα, αλλά και από μόνη της να είναι ένας προορισμός επισκέψιμος ώστε να αναδείξει συνολικά το τουριστικό προϊόν της περιοχής», πρόσθεσε ο Πρωθυπουργός. Η τελική μελέτη αποκατάστασης, η οποία παραδόθηκε τον Νοέμβριο του 2021, προέβλεπε τη διενέργεια εργασιών σε δύο φάσεις: πρώτον, εργασίες αποφόρτισης των πρανών και καθαρισμό του καναλιού μέχρι τον φετινό Ιούλιο ώστε να λειτουργήσει η Διώρυγα κατά τους καλοκαιρινούς μήνες και δεύτερον λιμενικές εργασίες σταθεροποίησης της βάσης των πρανών, οι οποίες θα ξεκινήσουν το φθινόπωρο του 2022. Το έργο έχει προϋπολογισμό 32 εκατομμύρια ευρώ. Σημειώνεται ότι σε όλο το διάστημα διακοπής των διελεύσεων διασφαλίστηκαν όλες οι θέσεις εργασίες του προσωπικού της εταιρείας, καθώς με την υποστήριξη του Υπερταμείου εξασφαλίστηκε η χρηματοδότησή της καθώς και τραπεζικός δανεισμός. «Παρεμβήκαμε τη στιγμή που έπρεπε, τελειώσαμε τις μελέτες σε πραγματικά χρόνο ρεκόρ, σε ένα πολύ δύσκολο έργο. Κάναμε πολλές μελέτες και γεωλογικές και γεωτεχνικές και υδραυλικές και λιμενικές μελέτες που για να γίνουν σε άλλα διαστήματα θα χρειαζόταν χρόνια», σημείωσε ο Υφυπουργός αρμόδιος για θέματα Υποδομών Γιώργος Καραγιάννης, ο οποίος ενημέρωσε αναλυτικά τον Πρωθυπουργό για την πορεία των έργων, παρουσία του Διευθύνοντος Συμβούλου της ΑΚΤΩΡ Χρήστου Παναγιωτόπουλου και του εργοταξιάρχη Νίκου Ασλανίδη, στον πλωτό σταθμό που πραγματοποιήθηκε στάση. Τον Πρωθυπουργό συνόδευαν ο Υφυπουργός Ανάπτυξης και Επενδύσεων, αρμόδιος για την Έρευνα και Τεχνολογία και Βουλευτής Κορινθίας, Χρίστος Δήμας, ο Υφυπουργός Περιβάλλοντος και Ενέργειας, αρμόδιος για θέματα Χωροταξίας και Αστικού περιβάλλοντος και Βουλευτής Κορινθίας, Νίκος Ταγαράς, ο βουλευτής Κορινθίας της ΝΔ, Κωνσταντίνος Κόλλιας, ο Περιφερειάρχης Πελοποννήσου, Παναγιώτης Νίκας, η Αντιπεριφερειάρχης Κορινθίας, Αθηνά Κόρκα – Κώνστα, ο Δήμαρχος Λουτρακίου Γιώργος Γκιώνης, η Σύμβουλος στο Γραφείο του Πρωθυπουργού για θέματα Χωροταξίας Μαριλένα Σούκουλη – Βιλιάλη, ο Πρόεδρος της Διώρυγος Κορίνθου Α.Ε. Παντελής Παντελίδης και ο Διευθύνων Σύμβουλος της Διώρυγος Κορίνθου Α.Ε. Βασίλης Ανδρικόπουλος. "
2022-06-29,29675,https://www.primeminister.gr/2022/06/29/29675,Δήλωση του Πρωθυπουργού Κυριάκου Μητσοτάκη κατά την προσέλευσή του στη Σύνοδο Κορυφής του NATO στη Μαδρίτη | Ο Πρωθυπουργός της Ελληνικής Δημοκρατίας,"Συναντιόμαστε σήμερα στη Σύνοδο Κορυφής του ΝΑΤΟ, στη σκιά ενός πολέμου. Η ρωσική εισβολή στην Ουκρανία συνιστά μία τομή στον γεωπολιτικό χρόνο. Δίνει νέα σημασία στην Ευρωατλαντική συμμαχία και μας υποχρεώνει να κινηθούμε ταχύτερα ώστε να ενισχύσουμε τις δομές του ΝΑΤΟ. Βρισκόμαστε σήμερα αντιμέτωποι με νέες σημαντικές γεωπολιτικές προκλήσεις. Και θέλω να εκφράσω την ικανοποίησή μου γιατί στο νέο στρατηγικό δόγμα, το οποίο θα υιοθετήσουμε σε λίγο, στην εισαγωγή του συμπεριλαμβάνεται η προστασία της κυριαρχίας, της εδαφικής ακεραιότητας, του Διεθνούς Δικαίου, αλλά και των ανθρωπίνων δικαιωμάτων ως το αξιακό πλαίσιο πάνω στο οποίο στηρίζεται η Συμμαχία μας. Θέλω επίσης να εκφράσω την ικανοποίησή μου για το γεγονός ότι σήμερα η Συμμαχία θα απευθύνει πρόσκληση στη Φινλανδία και στη Σουηδία να γίνουν το 31ο και το 32ο μέλος της Συμμαχίας. Τελικά πρυτάνευσε η κοινή λογική και το καλό της Συμμαχίας και ξεπεράστηκαν οι όποιες καιροσκοπικές και ωφελιμιστικές συμπεριφορές. Η Ελλάδα αποτελεί μέλος του ΝΑΤΟ από το 1952. Είμαστε ένας σημαντικός πυλώνας σταθερότητας στη νοτιοανατολική Μεσόγειο, είμαστε μία χώρα η οποία συστηματικά επενδύει άνω του 2% του ΑΕΠ της στις αμυντικές δαπάνες, θωρακίζοντας με αυτόν τον τρόπο όχι μόνο τη δική μας αμυντική αποτρεπτική δυνατότητα αλλά και τις δομές της Συμμαχίας. Ως πυλώνας σταθερότητας, λοιπόν, στη νοτιοανατολική πτέρυγα του ΝΑΤΟ έχουμε κάθε λόγο να πιστεύουμε ότι αυτή τη στιγμή η προσήλωση της Συμμαχίας θα πρέπει να είναι στην πρόκληση που αντιμετωπίζει στο μέτωπο της Ουκρανίας. Δεν χρειαζόμαστε καμία άλλη πηγή αστάθειας εντός της Συμμαχίας και πιστεύω ότι αυτό είναι κάτι το οποίο αντιλαμβάνονται όλοι οι εταίροι μας. "
2022-06-27,29660,https://www.primeminister.gr/2022/06/27/29660,Ενημερωτικό σημείωμα για τη συνάντηση του Πρωθυπουργού Κυριάκου Μητσοτάκη με την Εκτελεστική Αντιπρόεδρο της Ευρωπαϊκής Επιτροπής Margrethe Vestager | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης συναντήθηκε σήμερα στο Μέγαρο Μαξίμου με την Εκτελεστική Αντιπρόεδρο της Ευρωπαϊκής Επιτροπής Margrethe Vestager. Κατά τη διάρκεια της συνάντησης τονίστηκε η σημασία της άρσης του καθεστώτος Ενισχυμένης Εποπτείας τον Αύγουστο και η πρόοδος που έχει συντελεστεί σε πολλούς τομείς τα τελευταία χρόνια. «Αυτό που πέτυχε η Ελλάδα τα τελευταία χρόνια είναι πραγματικά εντυπωσιακό. Kαι βρισκόμαστε σε αυτή την πολύπλευρη κρίση πολέμου, ενέργειας, πληθωρισμού, κλίματος που δυστυχώς φέρνει σε δεύτερη μοίρα την εορταστική ατμόσφαιρα που θα έπρεπε να συνοδεύει το τέλος της Ενισχυμένης Εποπτείας», σημείωσε κατά την έναρξη της συνάντησης η κα Vestager. «Αυτό επετεύχθη -ήμουν παρούσα και το παρακολούθησα από πρώτο χέρι- και μάλιστα τότε πολλοί αμφισβητούσαν κατά πόσον αυτό ήταν εφικτό, αν θα μπορούσε να πραγματοποιηθεί. Όταν τελικά έρχεται η επιτυχία έχει “πολλούς πατέρες”. Πιστεύω πως η δική σας κυβέρνηση έχει κάθε δικαίωμα να το κάνει, γιατί δούλεψε σκληρά για να πραγματοποιηθεί αυτό», συνέχισε η Εκτελεστική Αντιπρόεδρος της Επιτροπής, ενώ επισήμανε τη μεγάλη σημασία των θυσιών των Ελλήνων πολιτών. «Κάθε φορά, όταν έρχεται αυτή η περίοδος του χρόνου, τέλη Ιουνίου, αρχές Ιουλίου, θυμόμαστε τι συνέβη το 2015 και πόσο κοντά ήρθαμε στην απόλυτη καταστροφή. Πληρώσαμε βαρύ τίμημα για τις επιλογές που έγιναν εκείνη την χρονιά. Αλλά πιστεύω πως κάνετε καλά που επισημαίνετε ότι η ελληνική κοινωνία αποδείχτηκε εξαιρετικά ανθεκτική. Επίσης, αποδείξαμε πως είναι δυνατή η στροφή από τη χαμηλή ανάπτυξη σε προοπτική υψηλής ανάπτυξης, ενώ ταυτόχρονα φροντίσαμε η ανάπτυξη να είναι συμπεριληπτική, να αντιμετωπίσουμε τις ανησυχίες των νέων ανθρώπων, ότι η ανάπτυξη είναι ψηφιακά έξυπνη και περιβαλλοντικά βιώσιμη», ανέφερε ο Πρωθυπουργός. Ο Πρωθυπουργός και η Εκτελεστική Αντιπρόεδρος της Ευρωπαϊκής Επιτροπής συζήτησαν επίσης την προστασία του υγιούς ανταγωνισμού, την ενεργειακή και επισιτιστική ασφάλεια της Ευρώπης με δεδομένες τις προκλήσεις που απορρέουν από την εισβολή της Ρωσίας στην Ουκρανία, την αντιμετώπιση των πληθωριστικών πιέσεων που παρατηρούνται σε ολόκληρη την ΕΕ, καθώς και την πρόοδο στην εφαρμογή του Εθνικού Σχεδίου Ανάκαμψης και Ανθεκτικότητας «Ελλάδα 2.0». Ο Πρωθυπουργός αναφέρθηκε στην ταχεία ανάπτυξη του ψηφιακού κράτους, στις μεταρρυθμίσεις για τον εκσυγχρονισμό του νομοθετικού πλαισίου που διέπει τη λειτουργία του ανταγωνισμού, καθώς και στην πορεία υλοποίησης των προγραμμάτων του «Ελλάδα 2.0». Ο Πρωθυπουργός παρουσίασε επίσης τις προτάσεις της Ελλάδας όσον αφορά τις τιμές ενέργειας και την καλύτερη λειτουργία των αγορών. Η Margrethe Vestager ευχαρίστησε τον Πρωθυπουργό για το εξαιρετικό επίπεδο συνεργασίας της κυβέρνησης με την Ευρωπαϊκή Επιτροπή στα θέματα αρμοδιότητάς της. Στη συνάντηση έλαβαν μέρος, από ελληνικής πλευράς, ο Υπουργός Επικρατείας Άκης Σκέρτσος, ο Επικεφαλής του Οικονομικού Γραφείου του Πρωθυπουργού Αλέξης Πατέλης, ο Αναπληρωτής Διευθυντής του Διπλωματικού Γραφείου του Πρωθυπουργού Πάρης Βλαχάκης και ο Ειδικός Σύμβουλος του Πρωθυπουργού για Θέματα Ενέργειας Νίκος Τσάφος. Ολόκληρος ο διάλογος του Πρωθυπουργού με την Εκτελεστική Αντιπρόεδρο της Ευρωπαϊκής Επιτροπής (ανεπίσημη μετάφραση από τα αγγλικά): Κυριάκος Μητσοτάκης: Χαίρομαι πολύ που σας ξαναβλέπω. Υπάρχουν πολλά να συζητήσουμε, αλλά πρέπει να πω ότι έχουμε σημειώσει σημαντική πρόοδο ως χώρα από την τελευταία φορά που συναντηθήκαμε. Όπως γνωρίζετε, το καθεστώς Ενισχυμένης Εποπτείας θα λήξει τον Αύγουστο. Όλοι δουλέψαμε σκληρά για να διασφαλίσουμε ότι αυτό το πολύ οδυνηρό κεφάλαιο για τη χώρα, που ξεκίνησε πριν από 12 χρόνια, έφτασε στο τέλος του. Πιστεύω επίσης ότι έχουμε σημειώσει μεγάλη πρόοδο σε διάφορα θέματα του πεδίου των ενδιαφερόντων σας και θα ήθελα να ευχαριστήσω εσάς προσωπικά, αλλά και τις υπηρεσίες σας. Θεωρώ ότι έχουμε μια πολύ καλή και ειλικρινή συνεργασία. Αλλά και όσον αφορά την ψηφιοποίηση, που ξέρω ότι είναι το μεγάλο σας πάθος, πιστεύω ότι έχουμε κάνει πολλά στην Ελλάδα σε αυτό τον τομέα. Χρησιμοποιήσαμε τον Covid ως «επιταχυντή» για να προωθήσουμε σημαντικά τις ψηφιακές υπηρεσίες, με πρωτοφανή ρυθμό, αλλά φυσικά απομένουν πολλά να γίνουν ακόμη όσον αφορά τις ψηφιακές υποδομές. Ξέρω ότι είχατε επίσης μια εποικοδομητική συνάντηση με τον Υπουργό Επικρατείας και Ψηφιακής Διακυβέρνησης Κυριάκο Πιερρακάκη και προσβλέπουμε να χρησιμοποιήσουμε τα κεφάλαια του Ταμείου Ανάκαμψης για να προωθήσουμε περαιτέρω τον ψηφιακό μετασχηματισμό. Και φυσικά, θα ήθελα επίσης να σας συγχαρώ για την ηγεσία σας αναφορικά με τις ευρωπαϊκές πρωτοβουλίες που έχουμε αναλάβει στον ψηφιακό τομέα. Είναι σημαντικό να υπάρχει ένα πρωτοποριακό ρυθμιστικό καθεστώς δημόσιας πολιτικής που ξεκινάει από την Ευρώπη. Όταν μιλάμε για μεγάλες εταιρείες τεχνολογίας, με όλα τα οφέλη που προκύπτουν, πρέπει να αναγνωρίσουμε ότι υπάρχει και μια άλλη πλευρά στην οποία πρέπει να δώσουμε προσοχή. Τα προσωπικά μου συγχαρητήρια για την ανεξάντλητη ενέργεια με την οποία επενδύετε σε αυτόν τον πολύ σημαντικό τομέα. Margrethe Vestager: Σας ευχαριστώ πολύ. Εκτιμώ πολύ που το λέτε αυτό, γιατί όλα εξαρτώνται από την ομαδική δουλειά. Πολλοί άνθρωποι αφοσιώθηκαν στον ψηφιακό τομέα για να πραγματοποιηθεί αυτή η δουλειά τα προηγούμενα χρόνια. Το ίδιο ισχύει, πιστεύω, και για όλη την βοήθεια που χρειαζόταν κατά τη διάρκεια της πανδημίας. Η ομάδα εργάζεται 24 ώρες, 7 μέρες την εβδομάδα και πιστεύω ότι συνεργάζεται πολύ καλά με τους συναδέλφους μας εδώ στην Ελλάδα. Άρα, η υλοποίηση του στόχου οφείλεται στη δουλειά των ομάδων. Είναι λίγο-πολύ μια επίσκεψη για να σας συγχαρούμε γιατί αυτό που πέτυχε η Ελλάδα τα τελευταία χρόνια είναι πραγματικά εντυπωσιακό. Kαι βρισκόμαστε σε αυτή την πολύπλευρη κρίση πολέμου, ενέργειας, πληθωρισμού, κλίματος που δυστυχώς φέρνει σε δεύτερη μοίρα την εορταστική ατμόσφαιρα που θα έπρεπε να συνοδεύει το τέλος της Ενισχυμένης Εποπτείας. Αυτό επετεύχθη -ήμουν παρούσα και το παρακολούθησα από πρώτο χέρι- και μάλιστα τότε πολλοί αμφισβητούσαν κατά πόσον αυτό ήταν εφικτό, αν θα μπορούσε να πραγματοποιηθεί. Όταν τελικά έρχεται η επιτυχία έχει «πολλούς πατέρες». Πιστεύω πως η δική σας κυβέρνηση έχει κάθε δικαίωμα να το κάνει, γιατί δούλεψε σκληρά για να πραγματοποιηθεί αυτό. Δεν θα πρέπει, όμως, να παραβλέψουμε τον πόνο και τις θυσίες του ελληνικού λαού μέχρι να φτάσουμε εδώ, γιατί ήταν πράγματι μια επώδυνη διαδικασία. Είναι επώδυνο να διορθωθεί μια οικονομική πορεία που ήταν τόσο λανθασμένη. Πιστεύω πως από αυτή την οπτική, αυτό δηλώνει κάτι πολύ σημαντικό και για την ελληνική κοινωνία. Αλλά γνωρίζετε πώς λειτουργεί η ειδησεογραφία. Τα καλά νέα βρίσκονται στην τέταρτη σελίδα, ενώ τα άσχημα νέα γίνονται πρωτοσέλιδα. Κυριάκος Μητσοτάκης: Κάθε φορά, όταν έρχεται αυτή η περίοδος του χρόνου, τέλη Ιουνίου, αρχές Ιουλίου, θυμόμαστε τι συνέβη το 2015 και πόσο κοντά ήρθαμε στην απόλυτη καταστροφή. Πληρώσαμε βαρύ τίμημα για επιλογές που έγιναν εκείνη τη χρονιά. Αλλά πιστεύω πως κάνετε καλά που επισημαίνετε ότι η ελληνική κοινωνία αποδείχτηκε εξαιρετικά ανθεκτική. Αποδείξαμε επίσης πως είναι δυνατή η στροφή από τη χαμηλή ανάπτυξη σε προοπτική υψηλής ανάπτυξης, ενώ ταυτόχρονα φροντίσαμε η ανάπτυξη να είναι συμπεριληπτική, να αντιμετωπίσουμε τις ανησυχίες των νέων ανθρώπων, ότι η ανάπτυξη είναι ψηφιακά έξυπνη και περιβαλλοντικά βιώσιμη. Αυτό προσπαθούμε να πετύχουμε. Ο στόχος μας, που είναι και προσωπικός μου στόχος, πάντα ήταν να μην επαναλάβουμε τα λάθη του παρελθόντος. Θέλουμε ανάπτυξη που να προέρχεται από επενδύσεις, από την καινοτομία κι όχι από την κατανάλωση που τροφοδοτείται από το χρέος. Επομένως, έχουμε απόλυτη επίγνωση του γεγονότος πως ό,τι και να κάνουμε σε επίπεδο δημόσιας παρέμβασης θα πρέπει να αξιολογείται στο πλαίσιο των περιορισμών της δημοσιονομικής πολιτικής. Και γι’ αυτό καταφέραμε, πιστεύω, να εφαρμόσουμε στοχευμένα μέτρα στήριξης και μετά την πανδημία, μέτρα για την αντιμετώπιση του πληθωρισμού, με έξυπνο τρόπο. Αλλά ξέρετε κάτι; Αν δεν είχαμε προχωρήσει τον ψηφιακό μετασχηματισμό, δεν θα ήμασταν σε θέση να το πετύχουμε. Είμαι βέβαιος πως αυτή την στιγμή υπάρχουν ευρωπαϊκές χώρες που δεν μπορούν να προσφέρουν στοχευμένη βοήθεια γιατί απλώς δεν έχουν τη δυνατότητα διασύνδεσης των βάσεων δεδομένων. Εμείς, για παράδειγμα, όταν θέλουμε να υιοθετήσουμε μια στοχευμένη προσέγγιση είμαστε σε θέση να το κάνουμε. Πριν τρία χρόνια δεν μπορούσαμε να το κάνουμε. Θα έπρεπε να βασιστούμε σε οριζόντια μέτρα, τα οποία γνωρίζουμε πως δεν είναι αποτελεσματικά. "
2022-06-23,29638,https://www.primeminister.gr/2022/06/23/29638,Δήλωση του Πρωθυπουργού Κυριάκου Μητσοτάκη κατά την άφιξή του στη Σύνοδο του Ευρωπαϊκού Συμβουλίου | Ο Πρωθυπουργός της Ελληνικής Δημοκρατίας,"Το σημερινό Ευρωπαϊκό Συμβούλιο έχει μια ξεχωριστή σημασία, καθώς θα επιβεβαιώσουμε ομόφωνα τη χορήγηση του καθεστώτος υποψήφιας χώρας στην Ουκρανία και στη Μολδαβία. Είναι μία πολύ σημαντική πολιτική απόφαση την οποία παίρνει η Ευρωπαϊκή Ένωση ως απάντηση στην απροκάλυπτη εισβολή της Ρωσίας στην Ουκρανία. Η Ουκρανία έχει το δικαίωμα να διεκδικήσει την ένταξή της στην Ευρωπαϊκή οικογένεια και η απόφαση να της χορηγηθεί το καθεστώς υποψήφιας χώρας στέλνει ένα σαφές μήνυμα από πλευράς Ευρωπαϊκής Ένωσης, όχι μόνο στήριξης της Ουκρανίας σε αυτή τη δύσκολη συγκυρία, αλλά ανοίγματος και μιας πόρτας στον ουκρανικό λαό να μπορεί να διεκδικήσει την ένταξή του πια στην ενωμένη Ευρώπη. Θα έχουμε την ευκαιρία, επίσης, να συζητήσουμε μια σειρά από άλλα θέματα γεωπολιτικού ενδιαφέροντος. Θα ενημερώσω το Ευρωπαϊκό Συμβούλιο και για τις εξελίξεις στην ανατολική Μεσόγειο. Η Αθήνα καλύπτεται απόλυτα από το προσχέδιο των Συμπερασμάτων το οποίο ζητά με απόλυτη σαφήνεια από την Τουρκία να σταματήσει να αμφισβητεί την κυριαρχία αλλά και την εδαφική ακεραιότητα χωρών της Ευρωπαϊκής Ένωσης και να επιστρέψει σε μία διαδικασία αποκλιμάκωσης, με απόλυτο σεβασμό στο Διεθνές Δίκαιο. Και ελπίζω πραγματικά η Τουρκία να εισακούσει αυτή τη φορά αυτές τις παραινέσεις, διότι μόνο με αυτόν τον τρόπο θα μπορεί να μειωθεί η ένταση η οποία έχει δημιουργηθεί στην ανατολική Μεσόγειο τους τελευταίους δύο μήνες, με αποκλειστική υπαίτιο τη γείτονα χώρα. Από εκεί και πέρα θα έχουμε την δυνατότητα αύριο, στα πλαίσια της Συνόδου Κορυφής του ευρώ, να συζητήσουμε τις εξελίξεις στο μέτωπο της οικονομίας. Οι ευρωπαϊκές οικονομίες αντιμετωπίζουν το φάσμα της ακρίβειας και του πληθωρισμού. Οι δυνατότητες των προϋπολογισμών να αντιμετωπίσουν αυτήν την κρίση είναι πεπερασμένες. Στη χώρα μας έχουμε ήδη δρομολογήσει ένα πολύ σημαντικό Εθνικό Πρόγραμμα Στήριξης νοικοκυριών και επιχειρήσεων το οποίο εκδηλώνεται σε πολλές διαφορετικές κατευθύνσεις. Μόνο αυτή τη στιγμή τρέχουν, από πλευράς κυβερνητικής πολιτικής, τρεις πρωτοβουλίες: το Fuel Pass, το Power Pass, αλλά και η αντικατάσταση των ενεργοβόρων κλιματιστικών. Όλα αυτά, σε συνδυασμό με την πολιτική μείωσης των φόρων η οποία έχει δρομολογηθεί από την κυβέρνηση, παρέχουν ένα πλαίσιο στήριξης στα νοικοκυριά και στις επιχειρήσεις απέναντι στην ακρίβεια η οποία ροκανίζει το διαθέσιμο εισόδημα. Επειδή, όμως, το πρόβλημα αυτό είναι πρόβλημα ευρωπαϊκό. Επειδή η γενεσιουργός αιτία του προβλήματος αυτού έγκειται στις ιδιαίτερα υψηλές τιμές φυσικού αερίου που συμπαρασύρουν και τις τιμές του ηλεκτρικού ρεύματος, θα επαναφέρω -μαζί με τον Ιταλό Πρωθυπουργό- το πια κατεπείγον αίτημα να δρομολογηθούν τολμηρές πρωτοβουλίες σε ευρωπαϊκό επίπεδο, όπως η επιβολή ενός πλαφόν στη χονδρική τιμή του φυσικού αερίου. Είναι ένα θέμα το οποίο το συζητάμε εδώ και αρκετό καιρό, δυστυχώς μέχρι στιγμής δεν έχει υπάρξει η απαραίτητη κινητικότητα. Θέλω να ελπίζω ότι πια ολα τα μέλη του Ευρωπαϊκού Συμβουλίου αναγνωρίζουν ότι χρειάζεται μια συντονισμένη ευρωπαϊκή αντίδραση η οποία να μπορεί να υποστηρίξει τους εθνικούς προϋπολογισμούς, έτσι ώστε να περιορίσουμε, στο μέτρο του εφικτού, τις αρνητικές επιπτώσεις από την ακρίβεια στα νοικοκυριά μας και στις επιχειρήσεις μας. "
2022-06-23,29630,https://www.primeminister.gr/2022/06/23/29630,Δήλωση του Πρωθυπουργού Κυριάκου Μητσοτάκη κατά την άφιξή του στη Σύνοδο ΕΕ – Δυτικών Βαλκανίων | Ο Πρωθυπουργός της Ελληνικής Δημοκρατίας,"Πριν από 19 ακριβώς χρόνια, στη Σύνοδο Κορυφής της Θεσσαλονίκης, είχε ανοίξει ο δρόμος για την είσοδο των Δυτικών Βαλκανίων στην Ευρωπαϊκή οικογένεια. Δυστυχώς, από τότε, η πρόοδος η οποία έχει σημειωθεί, πρακτικά, είναι ελάχιστη. Και καταλαβαίνω απόλυτα γιατί στις χώρες των Δυτικών Βαλκανίων υπάρχει μία σχετική δυσπιστία γύρω από τις προθέσεις της Ευρωπαϊκής Ένωσης, πραγματικά, να εντάξει στην Ευρωπαϊκή οικογένεια τις χώρες των Δυτικών Βαλκανίων. Είναι μία ευκαιρία να επανεκκινήσουμε αυτή τη διαδικασία με ακόμα μεγαλύτερη ένταση. Απαραίτητη προϋπόθεση για να συμβεί αυτό, είναι να λυθεί επιτέλους η διαφωνία μεταξύ Σόφιας και Σκοπίων, έτσι ώστε να ξεκινήσουν και επίσημα οι διαπραγματεύσεις μεταξύ Βόρειας Μακεδονίας και Αλβανίας σχετικά με την ενταξιακή τους διαδικασία. Η Ελλάδα στέκεται στο πλευρό των Δυτικών Βαλκανίων, ως η μεγαλύτερη οικονομία της περιοχής, ως μία χώρα η οποία έχει καρπωθεί τα οφέλη από την είσοδο στην Ευρωπαϊκή οικογένεια. Θα στηρίξει τα Δυτικά Βαλκάνια στην προσπάθειά τους να γίνουν και αυτά μέλη της Ευρωπαϊκής Ένωσης. Γνωρίζουμε ότι για τα κράτη αυτά, η διαδικασία είναι δύσκολη. Υπάρχουν συγκεκριμένες προϋποθέσεις οι οποίες πρέπει να τηρηθούν και αυτό είναι κάτι που τα κράτη των Δυτικών Βαλκανίων πρέπει να γνωρίζουν. Όμως, η άποψή μου είναι ότι είναι πολύ σημαντικό να δοθεί ένα συγκεκριμένο χρονικό ορόσημο προκειμένου αυτή η διαδικασία να έχει ολοκληρωθεί. Η πρότασή μου προς το Ευρωπαϊκό Συμβούλιο είναι αυτό το ορόσημο να είναι το 2033, τριάντα χρόνια δηλαδή μετά τη Σύνοδο της Θεσσαλονίκης, έτσι ώστε τα Δυτικά Βαλκάνια και οι πολίτες τους να γνωρίζουν ότι στο τέλος αυτής της μακράς διαδικασίας μπορούν πραγματικά να προσβλέπουν ότι θα γίνουν μέλη της Ευρωπαϊκής οικογένειας. Η Ελλάδα θα σταθεί στο πλευρό των κρατών αυτών, σε αυτή τη δύσκολη προσπάθεια, σε αυτή τη μακρά διαδρομή στην οποία ήδη πορεύονται. "
2022-06-21,29604,https://www.primeminister.gr/2022/06/21/29604,Εισαγωγική τοποθέτηση του Πρωθυπουργού Κυριάκου Μητσοτάκη στη συνεδρίαση του Υπουργικού Συμβουλίου | Ο Πρωθυπουργός της Ελληνικής Δημοκρατίας,"Πριν από την ημερήσια διάταξη της συνεδρίασής μας θα ήθελα εν συντομία να ανακοινώσω μία νέα δέσμη μέτρων του Εθνικού Σχεδίου Στήριξης, με αιχμή την επιδότηση των καυσίμων. Όπως έχει συμφωνηθεί με τα συναρμόδια Υπουργεία και κυρίως με το οικονομικό επιτελείο, αυτή θα αφορά τρεις μήνες: τους μήνες Ιούλιο, Αύγουστο, Σεπτέμβριο και θα είναι μια παρέμβαση που θα αφορά τις τιμές και της βενζίνης και του diesel και απευθύνεται σε περισσότερους από 3 εκατομμύρια οδηγούς. Κάνουμε όμως και μία ξεχωριστή παρέμβαση για τους αγρότες μας, καθώς επισπεύδεται, για τις αρχές Αυγούστου, η επιστροφή σε αυτούς του Ειδικού Φόρου Κατανάλωσης για το πετρέλαιο το οποίο αγόρασαν το πρώτο εξάμηνο του 2022. Θυμάστε ότι η αρχική πρόθεση της κυβέρνησης ήταν αυτό να ολοκληρωθεί τον Νοέμβριο, αλλά έχουμε πια την τεχνική δυνατότητα για τους αγρότες οι οποίοι θα έχουν συμπληρώσει τις δηλώσεις ΟΣΔΕ να επισπεύσουμε αυτή την πληρωμή κι αυτή να γίνει εντός του Αυγούστου, οπότε και οι αγρότες μας έχουν και τη μεγαλύτερη ανάγκη, καθώς οι περισσότεροι από αυτούς βρίσκονται στα χωράφια τους. Αναλυτικά οι ρυθμίσεις θα εξειδικευτούν σήμερα στις 15:00, από τον Χρήστο Σταϊκούρα, τον αρμόδιο Υπουργό Οικονομικών. Να αναφέρω ότι οι γενικές κατευθύνσεις κοστολογούνται σε 375 ακόμη εκατομμύρια. Έτσι οι συνολικές επιδοτήσεις της πολιτείας μόνο για τα καύσιμα αγγίζουν τα 600 εκατομμύρια, για την ακρίβεια 580 εκατομμύρια. Και φυσικά οι άμεσες και οι έμμεσες ενισχύσεις κατά των ανατιμήσεων στην ενέργεια αγγίζουν πλέον τα 8 δισεκατομμύρια ευρώ. Είναι ποσά τα οποία προέκυψαν από τη συνετή οικονομική μας διαχείριση, αλλά και από τους υψηλούς ρυθμούς ανάπτυξης τους οποίους έχει πετύχει και εξακολουθεί να πετυχαίνει η ελληνική οικονομία. Συγκεκριμένα, τα νέα μέτρα αυξάνουν την επιδότηση του «Fuel Pass» -όπως το λέμε- που θα το ονομάσουμε «Fuel Pass 2». Σε αυτό λοιπόν, η ενίσχυση στην κατανάλωση της βενζίνης ανεβαίνει από τα 45 στα 80 ευρώ, αυτό για πληρωμή στην αντλία. Για τις μοτοσικλέτες από τα 35 στα 60 ευρώ. Ενώ στα νησιά μας, όπου ξέρουμε ότι αντιμετωπίζουν μεγαλύτερο πρόβλημα, η επιδότηση θα είναι ακόμα μεγαλύτερη: 100 ευρώ τώρα αντί 55 μέχρι σήμερα. Και για τα δίτροχα 70 ευρώ, αντί των περίπου 40 που ήταν πριν. Τι σημαίνει αυτό στην πράξη; Θα παρουσιάσει και ο Χρήστος Σταϊκούρας στη συνέχεια λεπτομερή στοιχεία, απομειώνουμε τις αυξήσεις στη βενζίνη κατά 44 λεπτά, επαναλαμβάνω κατά 44 λεπτά το λίτρο για 180 λίτρα καυσίμου, για τις αναγκαίες διαδρομές τριών μηνών. Και παράλληλα η κυβέρνηση αποφάσισε να επεκτείνει και την κρατική επιδότηση στην τιμή πώλησης του diesel, ώστε να συγκρατηθούν, κατά το δυνατόν, και οι αυξήσεις στο σύνολο της εφοδιαστικής αλυσίδας. Η ενίσχυση αυτή θα εξακολουθήσει να είναι 12 λεπτά ανά λίτρο στην πηγή. Το τελικό όφελος -συνυπολογίζοντας και τον ΦΠΑ- θα ανέλθει στα 15 λεπτά το λίτρο. Στόχος μας είναι να κρατήσουμε την τιμή του diesel κάτω από τα 2 ευρώ στην αντλία και αυτό θα ισχύσει επίσης για το επόμενο τρίμηνο. Όπως διαπιστώνετε, αυτές οι πρωτοβουλίες έρχονται να ανακουφίσουν τους ασθενέστερους συμπολίτες μας, τη μεσαία τάξη, τον παραγωγικό ιστό, τον αγροτικό μας κόσμο, τον κόσμο του εμπορίου. Και βέβαια έρχονται να προστεθούν σε όλα όσα έχουν ήδη προηγηθεί: στην κάλυψη των αυξήσεων στο ρεύμα, στην αναδρομική αποζημίωση. Ήδη ενημερώθηκα ότι οι αιτήσεις που έχουν γίνει για το «Power Pass» έχουν ξεπεράσει τις 450.000. Και μάλιστα, μόλις πριν ξεκινήσει η συνεδρίαση, ενημερώθηκα ότι πήραμε την τελική έγκριση της Ευρωπαϊκής Επιτροπής για την πιο δραστική μας παρέμβαση στη Ρήτρα Αναπροσαρμογής. Ένα μέτρο το οποίο θα αρχίσει να ισχύει από 1ης Ιουλίου, εξουδετερώνοντας ουσιαστικά τις μεγάλες αυξήσεις που η Ρήτρα Αναπροσαρμογής προκάλεσε στους λογαριασμούς της ηλεκτρικής ενέργειας. Να σταθώ επίσης και στο πρόγραμμα αντικατάστασης 400.000 παλιών, ενεργοβόρων ηλεκτρικών συσκευών. Αντιλαμβάνομαι κ. Υπουργέ ότι έχει μια πολύ θετική ανταπόκριση και είναι ένα πρόγραμμα το οποίο μας επιτρέπει να μπορέσουμε ταυτόχρονα να μειώσουμε τις εκπομπές διοξειδίου του άνθρακα, να χαμηλώσουμε τους λογαριασμούς στα νοικοκυριά, καθώς οι ενεργοβόρες συσκευές αποτελούν σημαντικό συστατικό κομμάτι των λογαριασμών ηλεκτρικού ρεύματος. Να στηρίξουμε και την τοπική οικονομία και τους εργαζόμενους που δραστηριοποιούνται σε όλη την αλυσίδα πώλησης αλλά και τοποθέτησης κλιματιστικών, ψυγείων. Είναι ένα πρόγραμμα το οποίο πιστεύω ότι θα πάει πολύ καλά. Είναι όλα αυτά μια πλευρά της κοινωνικής μας πολιτικής η οποία νομίζω ότι αξίζει να αναδειχθεί και δηλώνει όχι μόνο τη φροντίδα της πολιτείας προς τον πολίτη που δοκιμάζεται από την εισαγόμενη κρίση, ιδιαίτερα τώρα με τα αυξημένα έξοδα του καλοκαιριού, αλλά νομίζω ότι αποτυπώνουν οι πρωτοβουλίες μας και τις σωστές οικονομικές μας επιλογές. Που αξιοποιούν την αύξηση του δημοσίου πλούτου προς όφελος της κοινωνίας, χωρίς όμως σε καμία περίπτωση να υπονομεύουν την πρόοδο της οικονομίας. Και απόδειξη η χθεσινή αναβάθμιση της ελληνικής οικονομίας από έναν ακόμα διεθνή οίκο. Γνωρίζουμε όλοι πολύ καλά ότι τα νέα μέτρα δεν μπορούν να αντιμετωπίσουν οριστικά, σε απόλυτο βαθμό, τις συνέπειες μιας παγκόσμιας αναταραχής. Μπορούν ωστόσο να τις αμβλύνουν, να βάλουν ένα σημαντικό ανάχωμα στην έντασή τους. Για να το πω διαφορετικά, συνεχίζουμε τη μάχη για τον δίδυμο στόχο μας: μέσα στην αβέβαιη διεθνή συγκυρία, η κυβέρνηση να ανακουφίζει την κοινωνία, να απελευθερώνει την οικονομία, αλλά να κινείται πάντα -και σας το τονίζω αυτό- μέσα στα όρια των δημοσιονομικών μας αντοχών. Τον Αύγουστο, άλλωστε, η Ελλάδα βγαίνει πια οριστικά από το καθεστώς της Ενισχυμένης Εποπτείας. Μια μεγάλη εθνική επιτυχία, η οποία κλείνει έναν πολύ επώδυνο, τραυματικό κύκλο για τη χώρα, ο οποίος άνοιξε το 2010. Σίγουρα οι αλλεπάλληλες κρίσεις δυσκολεύουν την πορεία μας, όμως σε καμία περίπτωση δεν την αλλάζουν. Όπως δεν αλλάζουν ούτε την προσπάθεια, ούτε τον προορισμό μας. Να φτάσουμε σε αυτόν τον προορισμό με σταθερότητα, με συνέχεια και με συνέπεια. Αυτά ως εισαγωγικές παρατηρήσεις, εκτός της ατζέντας του Υπουργικού Συμβουλίου. Από τα θέματα τα οποία έχουμε να συζητήσουμε σήμερα, να κρατήσω την αρχική ενημέρωση την οποία θα μας κάνει ο Κωστής Χατζηδάκης για την πρόοδο που έχουμε πετύχει συνολικά σε θέματα που αφορούν την εργασία, την κοινωνική ασφάλιση και την κοινωνική προστασία. Θεωρώ ότι έχει επιτευχθεί ένα πολύ σημαντικό έργο, συνολικά, στον τομέα αυτό, το οποίο πρέπει να αναδειχθεί, καθώς τονίζει την κοινωνική πτυχή των πολιτικών μας. Και πράγματι θέλω να συγχαρώ το Υπουργείο, αλλά και όλα τα συναρμόδια Υπουργεία, διότι πολλές από αυτές τις πρωτοβουλίες δεν θα μπορούσαν να είχαν υλοποιηθεί χωρίς τη συνεργασία πολλών από εσάς, για τη μεγάλη πρόοδο που έχουμε πετύχει σε πολλούς τομείς. Ενδεικτικά αναφέρω, Κωστή, το ζήτημα των εκκρεμών συντάξεων, κάτι το οποίο μας ταλαιπωρούσε πολλά χρόνια και έβλεπα στα στοιχεία τα οποία μας έστειλες ότι μόλις το πρώτο πεντάμηνο του ’22 εκδόθηκαν ουσιαστικά όσες συντάξεις είχαν εκδοθεί ολόκληρο το 2019. Μάλιστα τον Μάιο καταγράφηκε νέο ρεκόρ απονομής, ξεπερνώντας τις 30.000 συντάξεις. Είναι μία μόνο από τις εκκρεμότητες του παρελθόντος που κληθήκαμε να αντιμετωπίσουμε με αποτελεσματικότητα. "
2022-06-17,29588,https://www.primeminister.gr/2022/06/17/29588,Δηλώσεις του Προέδρου της Κυπριακής Δημοκρατίας Νίκου Αναστασιάδη και του Πρωθυπουργού της Ελλάδας Κυριάκου Μητσοτάκη στην έναρξη της συνάντησής τους στο Προεδρικό Μέγαρο στη Λευκωσία | Ο Πρωθυπουργός της Ελληνικής Δημοκρατίας,"Νίκος Αναστασιάδης: Κύριε Πρωθυπουργέ, αγαπητέ μου Κυριάκο. Με ιδιαίτερη χαρά σε καλωσορίζω και πάλι στην Κύπρο, σε μια στιγμή που ο συγχρονισμός για την ενημέρωση είναι ίσως από τους πιο επιβαλλόμενους. Βεβαίως μέχρι σήμερα ποτέ, σε όποια κρίσιμη καμπή ή και μη κρίσιμη ακόμα, η μεταξύ μας συνεργασία είναι τόσο άψογη, έτσι ώστε να ενεργούμε και να πολιτευόμαστε κατά τον οφελιμότερο για τις πατρίδες μας τρόπο. Θέλω να εκφράσω την απόλυτη ικανοποίηση γιατί η όλη διαχείριση μιας ρητορικής, ξένης προς τη δική μας νοοτροπία, από πλευράς ελληνικής κυβέρνησης, είναι τέτοια που οπωσδήποτε αποδυναμώνει και εξουδετερώνει τους στόχους που ενδεχόμενα κάποιοι με αναθεωρητικές απόψεις και αντιλήψεις, να έχουν. Η ίδια τακτική και πολιτική ακολουθείται και από εμάς. Το Διεθνές Δίκαιο είναι η προστασία μας και βεβαίως οι ισχυρές συμμαχίες και η παρουσία μας στην Ευρωπαϊκή Ένωση. Αυτό που είμαι βέβαιος θα μας απασχολήσει στο Ευρωπαϊκό Συμβούλιο την επόμενη εβδομάδα και αργότερα η συνάντηση Ευρωπαϊκή Ένωσης – ΝΑΤΟ, είμαι βέβαιος ότι θα στείλει ακόμα πιο ηχηρά τα μηνύματα της αποφυγής των οποιοδήποτε προκλήσεων από τον οποιονδήποτε που αμφισβητεί την κυριαρχία και την εδαφική ακεραιότητα, είτε της Ελλάδας, είτε της Κύπρου. Θέλω να εκφράσω τις ευγνώμονες ευχαριστίες για την αμέριστη συμπαράσταση από πλευράς Ελλάδας στη διαφύλαξη της ειρήνης, αλλά και στην προστασία της Κυπριακής Δημοκρατίας. Την ίδια ώρα θέλω να σε ευχαριστήσω, βεβαίως, για τη γενναιόδωρη δωρεά που αφορά κάτι που έλειπε από την Κυπριακή Δημοκρατία και συμβάλλει στις μετακινήσεις του Προέδρου και των Υπουργών: την παραχώρηση, δωρεάν, ενός πολιτικού αεροσκάφους της Ελληνικής Δημοκρατίας. Όπως επίσης και χαίρομαι γιατί γίνεται σε μία στιγμή που βρίσκομαι προς το τέλος της θητείας μου, έτσι ώστε ουδείς να μου αποδίδει είτε σε εμένα, είτε σε εσάς- με μια δωρεά προς την Κυπριακή Δημοκρατία- άλλα κίνητρα. Αυτό που θα ήθελα, όμως, επίσης να ευχαριστήσω είναι και για την δωρεά της Ελληνικής Κυβέρνησης για την ανέγερση πυροσβεστικού σταθμού στην ορεινή Λάρνακα και πιο συγκεκριμένα στην Επταγώνια αν δεν απατώμαι, ενός σταθμού που θα στοιχίσει περίπου 650.000 με 700.000 ευρώ. Και πάλι ευχαριστώ, καλώς όρισες Κυριάκο μου, και προσβλέπω στις επόμενες στιγμές που θα έχουμε την ευκαιρία να τα πούμε κατ’ ιδίαν. Κυριάκος Μητσοτάκης: Κύριε Πρόεδρε, αγαπητέ Νίκο, είναι πάντα μεγάλη η χαρά μου όταν επισκέπτομαι την Κύπρο. Είναι μια ευκαιρία να επαναβεβαιώσουμε τον κοινό μας συντονισμό στην αντιμετώπιση των μεγάλων γεωπολιτικών προκλήσεων, σε μεγάλο βαθμό ως αποτέλεσμα της ρωσικής εισβολής στην Ουκρανία. Αλλά και να συντονίσουμε τη δράση μας απέναντι στην αναταραχή η οποία παρατηρείται τελευταία στην ανατολική Μεσόγειο. Έχεις δίκιο να λες ότι η άμυνά μας, της Ελλάδας και της Κύπρου, απέναντι σε οποιεσδήποτε αναθεωρητικές διαθέσεις, είναι το Διεθνές Δίκαιο. Είναι οι ισχυρές μας συμμαχίες, είναι η συμμετοχή μας στην ευρωπαϊκή οικογένεια. Και με ήρεμη αποφασιστικότητα και ψυχραιμία θα αντιπαρερχόμαστε πάντα οποιαδήποτε ρητορική ξεφεύγει από τους κανόνες της καλής διπλωματικής πρακτικής. Εκτιμώ ότι αυτή η προσέγγισή μας τελικά είναι η ορθή και ότι θα μπορέσουμε να επανέλθουμε σύντομα σε πιο ήρεμα νερά, κρατώντας πάντα ανοιχτούς διαύλους επικοινωνίας οι οποίοι, και στις πιο δύσκολες συγκυρίες- άποψή μου ήταν και είναι- δεν πρέπει ποτέ να κλείνουν. Θα έχουμε την ευκαιρία να συζητήσουμε επίσης τις εξελίξεις όσον αφορά τη μεγάλη αύξηση των τιμών ενέργειας και τις πληθωριστικές πιέσεις οι οποίες ασκούνται στις οικονομίες μας. Ελλάδα και Κύπρος, Κύπρος και Ελλάδα έχουν ένα σημαντικό ρόλο να παίξουν σε αυτή τη συζήτηση η οποία γίνεται για την αξιοποίηση των ενεργειακών αποθεμάτων της ανατολικής Μεσογείου. Και θα είναι μια ευκαιρία για ακόμα μια φορά να συντονίσουμε τις κινήσεις μας. Χρειαζόμαστε, όλοι, ισχυρές άμυνες απέναντι στις πληθωριστικές πιέσεις. Και οι καλές αποδόσεις των οικονομιών μας είναι το καλύτερο εχέγγυο ότι θα μπορούμε να εξακολουθούμε να στηρίζουμε τους πολίτες και τις επιχειρήσεις μας για να αντιμετωπίζουν αυτή την εισαγόμενη ακρίβεια, η οποία ροκανίζει το διαθέσιμο εισόδημά τους. Χθες ήταν μία πολύ σημαντική μέρα για την Ελλάδα, καθώς το Eurogroup επικύρωσε και επίσημα την έξοδο της χώρας μας από το καθεστώς Ενισχυμένης Εποπτείας τον Αύγουστο που μας έρχεται. Κλείνει έτσι, αγαπητέ Νίκο, ένας 12ετής κύκλος, ο οποίος ταλαιπώρησε πάρα πολύ τη χώρα μας και την ελληνική κοινωνία. Και η Κύπρος πέρασε τις δικές της δυσκολίες, αλλά εσείς πιο γρήγορα καταφέρατε και ξεπεράσατε τις αναταράξεις της οικονομικής κρίσης. Δυστυχώς σε εμάς κράτησε πολύ περισσότερο. Αλλά κοιτάζοντας το μέλλον με αισιοδοξία μπορούμε πια να λέμε ότι η Ελλάδα όχι απλά δεν είναι το «μαύρο πρόβατο» της Ευρώπης, όπως δυστυχώς ήταν για αρκετά χρόνια, αλλά είναι μια χώρα με αξιοπιστία, με μια ισχυρή οικονομία, με σημαντικό γεωπολιτικό αποτύπωμα. Ισχυρή Ελλάδα, ισχυρή Κύπρος, σημαίνει ισχυρός ελληνισμός. Και αυτό νομίζω ότι είναι μία παρακαταθήκη και για τις δυο πατρίδες μας. Τέλος, δεν μπορώ να μη σχολιάσω το γεγονός ότι ο απόλυτος συντονισμός μας, σήμερα, αποτυπώνεται και έμπρακτα με την απόλυτη ενδυματολογική μας ευθυγράμμιση, η οποία σας διαβεβαιώνω ότι δεν ήταν προσχεδιασμένη, αλλά και πάλι σε ευχαριστώ πάρα πολύ. Θέλω επίσης να τονίσω και για το ζήτημα της δωρεάς που κάνει η πατρίδα μας, πως είναι μια μικρή ανταπόδοση στη μεγάλη δωρεά την οποία κάνατε για να κλείσουμε τις πληγές από την καταστροφική πυρκαγιά στο Μάτι. Καταφέραμε με πάρα πολύ μεγάλες δυσκολίες να εκδώσουμε το Προεδρικό Διάταγμα για τη χωροθέτηση στο Μάτι. Μια αποστολή που κανονικά για την ελληνική δημόσια διοίκηση χρειάζεται δεκαετίες, το να έρθεις να παρέμβεις σε μία πολύ μεγάλη περιοχή που κουβαλάει μεγάλες αμαρτίες από το παρελθόν, δεν είναι εύκολη υπόθεση. Οπότε τώρα πια έχουμε όλα τα εργαλεία για να μπορέσουμε να κάνουμε και την ανέγερση των κοινωνικών κατοικιών, ώστε να δώσουμε στους πιο ευπαθείς συμπολίτες μας, που έχασαν τα σπίτια τους, τη δυνατότητα να έχουν μια μόνιμη κατοικία στον τόπο τον οποίον τόσο αγαπάνε. Και βέβαια, ναι, είναι σημαντικό για μας καθώς κι εμείς προχωρήσαμε σε έναν εκσυγχρονισμό του στόλου των αεροσκαφών μας, να κάνουμε και τη χειρονομία προς την Κυπριακή Δημοκρατία, ώστε ο Πρόεδρος της Κυπριακής Δημοκρατίας ή οποιοσδήποτε κυβερνητικός αξιωματούχος να μπορεί να εμφανίζεται και να εκπροσωπείται με ένα αεροσκάφος το οποίο θα φέρει τα χρώματα και τη σημαία της Κυπριακής Δημοκρατίας. "
2022-06-16,29586,https://www.primeminister.gr/2022/06/16/29586,Δήλωση του Πρωθυπουργού Κυριάκου Μητσοτάκη για την έξοδο της Ελλάδας από το καθεστώς Ενισχυμένης Εποπτείας | Ο Πρωθυπουργός της Ελληνικής Δημοκρατίας,"Η Ελλάδα και οι Έλληνες υποδέχονται, σήμερα, μία σημαντική εθνική επιτυχία: με τη σφραγίδα του Eurogroup, η οικονομία μας απελευθερώνεται, πλέον, από το καθεστώς Ενισχυμένης Εποπτείας. Κλείνει, έτσι, ένας επώδυνος κύκλος που άνοιξε πριν από 12 χρόνια. Και, ταυτόχρονα, ανοίγει μία νέα εποχή αυτόνομων επιλογών για την ανάπτυξη της χώρας και την ευημερία των πολιτών της. Έτσι, μετά την άρση των κεφαλαιακών περιορισμών και την εξόφληση των δανείων του ΔΝΤ, επιτυγχάνεται και ο τρίτος στόχος που εξαρχής είχε θέσει η κυβέρνηση ανοίγοντας τον δρόμο για τον μεγάλο εθνικό στόχο: την ανάκτηση της επενδυτικής βαθμίδας που ξεκλειδώνει ακόμη περισσότερες ευκαιρίες ευημερίας για όλους. Και όλα αυτά ενώ, εδώ και τρία χρόνια, μένει σταθερό το τιμόνι του τόπου, παρά τις συνεχείς εξωγενείς κρίσεις και τις αλλεπάλληλες προκλήσεις. Την εξέλιξη αυτή συνοδεύουν τα νεότερα στοιχεία του Ευρωβαρόμετρου, σύμφωνα τα οποία οι πολίτες εμπιστεύονται, τώρα, περισσότερο τους ευρωπαϊκούς, αλλά και τους εθνικούς θεσμούς. Μία απάντηση στον λαϊκισμό. Που αποδεικνύει ότι, μαζί με την οικονομική ευρωστία, η Πολιτεία ανακτά και τη λαϊκή αποδοχή, την οποία τόσο πολύ είχαν κλονίσει οι δοκιμασίες όλων των προηγούμενων ετών. Η Ελλάδα δεν είναι, πια, το «μαύρο πρόβατο» της Ευρώπης. Αλλά ένας αξιόπιστος εταίρος. Ένα κράτος που δεν δέχεται υποδείξεις, αλλά συνδιαμορφώνει τις εξελίξεις. Που δεν αδικείται, αλλά ηγείται. Με το βλέμμα στην ανάπτυξη της οικονομίας και τη σκέψη στην ανακούφιση της κοινωνίας. Μετατρέποντας τα καθημερινά βήματα προς τα εμπρός, σε ένα μεγάλο άλμα προς το μέλλον. Για την Ελλάδα που αξίζουμε. "
2022-06-16,29578,https://www.primeminister.gr/2022/06/16/29578,Ενημερωτικό σημείωμα για την επίσκεψη του Πρωθυπουργού Κυριάκου Μητσοτάκη στο αεροδρόμιο Καλαμάτας και στη Μεσσήνη | Ο Πρωθυπουργός της Ελληνικής Δημοκρατίας,"Τρεις σημαντικές αποφάσεις για την αναβάθμιση των υποδομών της Καλαμάτας και ευρύτερα της Πελοποννήσου ανακοίνωσε ο Πρωθυπουργός Κυριάκος Μητσοτάκης κατά την επίσκεψή του στο δημαρχείο της Μεσσήνης. Η πρώτη παρέμβαση αφορά στην αναβάθμιση και επέκταση του οδικού άξονα Καλαμάτα – Ριζόμυλος – Πύλος – Μεθώνη μέσω ΣΔΙΤ, προϋπολογισμού 252 εκατομμυρίων ευρώ. Η διαγωνιστική διαδικασία έχει προχωρήσει ιδιαίτερα και ήδη έχει επιλεγεί προσωρινός ανάδοχος, ενώ η συμβασιοποίηση αναμένεται να γίνει εντός του φθινοπώρου και οι εργασίες αναμένεται να ολοκληρωθούν εντός πέντε ετών. Η δεύτερη αφορά στον διαγωνισμό για την παραχώρηση του αεροδρομίου της Καλαμάτας «Καπετάν Βασίλης Κωνσταντακόπουλος», όπως έχει γίνει με πολλά περιφερειακά αεροδρόμια, με σκοπό τη ριζική αναβάθμιση των υποδομών του, ώστε να βελτιωθεί ουσιαστικά η αεροπορική σύνδεση με την περιοχή, προς όφελος της τοπικής κοινωνίας και της τουριστικής βιομηχανίας. Η τρίτη παρέμβαση αφορά στην ένταξη στο Πρόγραμμα Δημοσίων Επενδύσεων του βιολογικού καθαρισμού, ενός σημαντικού έργου κόστους περίπου 15 εκατομμυρίων ευρώ. «Να σταθώ σε τρία πολύ σημαντικά έργα: πρώτον, για τον δρόμο έχουμε ήδη μιλήσει, πόσο σημαντικό είναι να συνδεθεί η Καλαμάτα με το Ριζόμυλο, με την Πύλο, με τη Μεθώνη, να γίνει και η σχετική παράκαμψη έτσι ώστε να μπορούμε να φτάνουμε πιο εύκολα στην Κορώνη. Είναι ένα έργο συγχρηματοδοτούμενο το οποίο έχει ήδη προσωρινό ανάδοχο, ένα έργο το οποίο μετά βεβαιότητας πια δρομολογείται», δήλωσε ο Πρωθυπουργός στο δημαρχείο της Μεσσήνης, όπου τον υποδέχτηκε ο Δήμαρχος Γιώργος Αθανασόπουλος. «Δεύτερον, το Αεροδρόμιο. Είχα την ευκαιρία να προσγειωθώ στο αεροδρόμιο και να συζητήσω λίγο με την αερολιμενάρχη και με τον διοικητή της Υπηρεσίας Πολιτικής Αεροπορίας. Ήδη το ΤΑΙΠΕΔ έχει δρομολογήσει τη διαδικασία για τη σύμβαση παραχώρησης του αεροδρομίου Καλαμάτας, ως ανεξάρτητο έργο. Και αν δει κανείς πόσο επιτυχημένες ήταν οι παρεμβάσεις που έγιναν στα υπόλοιπα περιφερειακά αεροδρόμια, τα 14 τα οποία αυτή τη στιγμή τα διαχειρίζεται η Fraport, μπορεί να αντιληφθεί τι σημαίνει αναβάθμιση του αεροδρομίου της Καλαμάτας για την τουριστική ανάπτυξη της ευρύτερης περιοχής. Και βέβαια είναι ένα αεροδρόμιο το οποίο έχει διπλό χαρακτήρα, καθώς εδώ θα γίνει και η μεγάλη παρέμβαση, η μεγάλη επένδυση, η οποία θα αναβαθμίσει και τις δυνατότητες της Πολεμικής μας Αεροπορίας να εκπαιδεύει με υπερσύγχρονα αεροσκάφη τους νέους πιλότους μας», συνέχισε ο Κυριάκος Μητσοτάκης. Ο Πρωθυπουργός νωρίτερα είχε την ευκαιρία να συνομιλήσει με εργαζόμενους στον αερολιμένα και ενημερώθηκε από την αερολιμενάρχη Βιβή Βλάχου και τον Διοικητή της ΥΠΑ, Γιώργο Δριτσάκο, για τις βελτιωτικές εργασίες που είναι σε εξέλιξη και την πορεία της διαδικασίας παραχώρησης. «Τρίτον και πολύ σημαντικό, τα έργα τα οποία έχουν να κάνουν με την προστασία του περιβάλλοντος. Και εδώ θέλω να είμαι πολύ σαφής, δεν νοείται πια τη σημερινή μέρα τουριστική ανάπτυξη η οποία να μη σέβεται το περιβάλλον και να μην κάνει πράξη τις αρχές της βιώσιμης ανάπτυξης και της κυκλικής οικονομίας. Αυτό σημαίνει ολοκλήρωση βασικών υποδομών, εκκρεμότητες που έπρεπε να είχαν αντιμετωπιστεί από το παρελθόν. Έχω δώσει προσωπική εντολή ώστε να εξευρεθούν οι πόροι και να ενταχθεί στο πρόγραμμα δημοσίων επενδύσεων ο βιολογικός καθαρισμός, ένα σημαντικό έργο περίπου 15 εκατομμύρια, όμως ένα έργο το οποίο θα δώσει μία ανάσα σε ολόκληρη την περιοχή. Φαντάζομαι ότι θα διαχειρίζεται λύματα πολλών διαφορετικών οικισμών, και με αυτόν τον τρόπο θα μπορέσουμε να εξασφαλίσουμε ότι και οι τουριστικές επενδύσεις οι οποίες θα γίνουν θα δώσουν στους επισκέπτες τη δυνατότητα να έρχονται σε έναν τόπο που προστατεύει το περιβάλλον αλλά φυσικά αυτό αφορά και όλους τους δημότες της περιοχής», είπε ο Πρωθυπουργός κατά τη συζήτηση στο δημαρχείο Μεσσήνης. Παράλληλα με τα παραπάνω, δρομολογείται η υλοποίηση δύο ακόμη έργων, τα οποία πρόκειται να επεκτείνουν και αναβαθμίσουν το αρδευτικό δίκτυο της περιοχής. Πρόκειται για το Φράγμα Μιναγιώτικο, η κατασκευή του οποίου προτείνεται σε απόσταση περίπου 2 χλμ. δυτικά του οικισμού Βλασαίικα. Το αρδευτικό του δίκτυο θα έχει συνολική έκταση 35.000 στρεμμάτων, ενώ το κόστος κατασκευής του έχει προϋπολογισθεί στα 98,5 εκατ. ευρώ. Η προκήρυξη της πρώτης φάσης της προεπιλογής των Ομίλων που θα υλοποιήσουν το έργο, αναμένεται τον Ιούλιο του 2022 και ο χρόνος κατασκευής του υπολογίζεται σε 2 έως 2,5 έτη. Δεύτερον, δρομολογείται η κατασκευή αρδευτικού δικτύου για την αξιοποίηση των υδάτων του φράγματος – ταμιευτήρα που έχει ήδη υλοποιηθεί στον Φιλιατρινό ποταμό με προϋπολογισμό 45.880.000 ευρώ. Οι εργασίες κτηματογράφησης για τις αναγκαστικές απαλλοτριώσεις έχουν ολοκληρωθεί και ο φάκελος του έργου έχει δοθεί σε ανεξάρτητο τεχνικό σύμβουλο, προκειμένου να ετοιμαστούν οι σχετικές προδιαγραφές. Στόχος ο διαγωνισμός υλοποίησης του έργου να προκηρυχθεί τον Σεπτέμβριο του 2022. Ο Κυριάκος Μητσοτάκης περπάτησε στη συνέχεια στο κέντρο της Μεσσήνης, όπου είχε την ευκαιρία να συνομιλήσει με κατοίκους και καταστηματάρχες. Τον Πρωθυπουργό συνόδευσαν ο Αναπληρωτής Υπουργός Εσωτερικών Στέλιος Πέτσας, ο Περιφερειάρχης Πελοποννήσου Παναγιώτης Νίκας, οι βουλευτές Μεσσηνίας της Νέας Δημοκρατίας Γιάννης Λαμπρόπουλος, Μίλτος Χρυσομάλλης και Περικλής Μαντάς και ο Γραμματέας της Πολιτικής Επιτροπής της ΝΔ, Παύλος Μαρινάκης. "
2022-06-14,29556,https://www.primeminister.gr/2022/06/14/29556,Ενημερωτικό σημείωμα για τη συνάντηση του Πρωθυπουργού Κυριάκου Μητσοτάκη με τον Ομοσπονδιακό Υπουργό Οικονομικών της Γερμανίας Christian Lindner | Ο Πρωθυπουργός της Ελληνικής Δημοκρατίας,"Συνάντηση με τον Ομοσπονδιακό Υπουργό Οικονομικών της Γερμανίας, Christian Lindner, είχε σήμερα στο Μέγαρο Μαξίμου ο Πρωθυπουργός Κυριάκος Μητσοτάκης. Στην έναρξη της συνάντησης έγιναν οι εξής δηλώσεις (ανεπίσημη μετάφραση από τα αγγλικά): Κυριάκος Μητσοτάκης: Πολλά άλλαξαν, ελπίζω προς το καλύτερο, και στη χώρα, από τότε που αναλάβαμε τη διακυβέρνηση, παρόλες τις δυσκολίες. Πιστεύω ότι η χώρα κινείται προς τη σωστή κατεύθυνση. Θα ήθελα επίσης να σας ευχαριστήσω για τα δημόσια σχόλιά σας, με τα οποία επαινείται την μεταρρυθμιστική μας ατζέντα, γιατί για εμας, εκείνο που ήταν πολύ σημαντικό ήταν να μπορούμε να αντιμετωπίζουμε ταυτόχρονα όλες τις κρίσεις που έπρεπε να διαχειριστούμε τα τελευταία τρία χρόνια, αλλά να μην σταματήσουμε να εφαρμόζουμε μεταρρυθμίσεις που διασφαλίζουν μακροπρόθεσμη ανάπτυξη για τη χώρα, όπως η ψηφιοποίηση του κράτους, που ξέρω ότι ενδιαφέρει πολύ και εσάς. Καθώς, λοιπόν, μπαίνουμε στον τέταρτο χρόνο της κυβερνητικής θητείας μας τον Ιούλιο, συνολικά είμαι αρκετά ευχαριστημένος για την πρόοδο των μεταρρυθμίσεων. Με χαροποιεί επίσης ότι θα βγούμε από τον μηχανισμό ενισχυμένης εποπτείας τον Αύγουστο. Και, φυσικά, ο στόχος μας παραμένει να επιστρέψουμε στην επενδυτική βαθμίδα το 2023. Και πιστεύω ότι είναι απολύτως εφικτό. Καλώς ήρθατε λοιπόν και χαίρομαι που σας ξαναβλέπω. Christian Lindner: Σας ευχαριστώ πολύ για την υποδοχή. Εκτιμούμε πραγματικά την προσπάθεια της ελληνικής κυβέρνησης. Εδωσα συγχαρητήρια στον συνάδελφό μου, τον Υπουργό Οικονομικών, για τα εντυπωσιακά στοιχεία που είστε σε θέση να παρουσιάσετε. Στόχος της ελληνικής κυβέρνησης είναι η επιστροφή στην επενδυτική βαθμίδα και επίσης το να ακολουθεί έναν αξιόπιστο δρόμο, αναδιάρθρωσης του χρέους, είναι πολύ σημαντικό για εμάς. Για το λόγο αυτό στηρίζουμε τη μετάβαση από την ενισχυμένη εποπτεία στην κανονική εποπτεία. Θεωρώ πως αυτό σηματοδοτεί μια σταδιακή επιστροφή στην κανονικότητα. Και θέλουμε να ενθαρρύνουμε τους Έλληνες φίλους και εταίρους μας να συνεχίσουν τη φιλόδοξη ατζέντα μεταρρυθμίσεων, καθώς έχει αποδειχθεί η αξία και η αποτελεσματικότητά της. Σας ευχαριστούμε πολύ για την υποδοχή. Προσβλέπουμε στη συνέχιση της πολύ στενής συνεργασίας μεταξύ της γερμανικής και της ελληνικής κυβέρνησης. Κατά τη διάρκεια της συνάντησης συζητήθηκαν θέματα διμερούς συνεργασίας, με έμφαση στον τομέα της ενέργειας. Ο Κυριάκος Μητσοτάκης ενημέρωσε τον Christian Lindner για τις πρωτοβουλίες που αναλαμβάνει η κυβέρνηση στην κατεύθυνση διαφοροποίησης των πηγών ενέργειας στην ΕΕ, οι οποίες μετατρέπουν την Ελλάδα σε κόμβο μεταφοράς ενέργειας προς τα Βαλκάνια και τη Νοτιοανατολική Ευρώπη, αλλά και σε γέφυρα με τη Μέση Ανατολή και την Αφρική. Ο Πρωθυπουργός μίλησε ακόμη για το πρόσφατο ταξίδι του στην Αστυπάλαια και το εξαετές πιλοτικό πρόγραμμα συνεργασίας με τον όμιλο Volkswagen για την αναβάθμιση του νησιού στο πρώτο «Έξυπνο και Βιώσιμο» νησί στη Μεσόγειο. Ο Κυριάκος Μητσοτάκης τόνισε ότι η κυβέρνηση παραμένει προσηλωμένη στο μεταρρυθμιστικό της πρόγραμμα και στην οικονομική της πολιτική για τη μείωση της φορολογίας, τη δημιουργία ενός ευνοϊκού περιβάλλοντος για τις ξένες επενδύσεις, τη στήριξη των πιο ευάλωτων και τον αναπτυξιακό προσανατολισμό, παρά την πρόσθετη πίεση στα δημόσια οικονομικά που έχει προκαλέσει η ρωσική εισβολή στην Ουκρανία. "
2022-06-13,29544,https://www.primeminister.gr/2022/06/13/29544,Δήλωση του Πρωθυπουργού Κυριάκου Μητσοτάκη για την απώλεια της Μαρίνας Λαμπράκη-Πλάκα | Ο Πρωθυπουργός της Ελληνικής Δημοκρατίας,"Αποχαιρετούμε με θλίψη τη Μαρίνα Λαμπράκη-Πλάκα. Μία κυρία του σύγχρονου ελληνικού πολιτισμού, που υπηρέτησε τις τέχνες και για 30 χρόνια κράτησε το τιμόνι της Εθνικής Πινακοθήκης. Διατήρησε, έτσι, ολοζώντανο ένα κύτταρο αισθητικής και προσιτό σε όλους έναν πνεύμονα μνήμης και καλλιέργειας. Για να οδηγήσει, πριν φύγει, το αγαπημένο της «Μουσείο Αλέξανδρου Σούτσου» στη νέα εποχή, μετά την ανακαίνιση και τον εκσυγχρονισμό του. Έργο στο οποίο αφιερώθηκε με πάθος. Όλοι χάνουμε σήμερα μία μορφή δραστήρια, δημιουργική όσο και οικεία. Και, προσωπικά, μία ξεχωριστή φίλη. Συλλυπητήρια στους δικούς της ανθρώπους. "
2022-06-10,29536,https://www.primeminister.gr/2022/06/10/29536,Δήλωση του Πρωθυπουργού Κυριάκου Μητσοτάκη μετά το πέρας της Συνόδου Κορυφής της Διαδικασίας Συνεργασίας Νοτιοανατολικής Ευρώπης (SEECP) στη Θεσσαλονίκη | Ο Πρωθυπουργός της Ελληνικής Δημοκρατίας,"Καλησπέρα σας, ο καιρός μπορεί σήμερα στη Θεσσαλονίκη να ακολουθεί τους δικούς του κανόνες όμως για τα Βαλκάνια και για την Νοτιοανατολική Ευρώπη, σήμερα, πιστεύω ότι ήταν μια ανοιξιάτικη ημέρα. Γιατί στην Σύνοδο Κορυφής στην οποία είχα την τιμή να προεδρεύσω αποδείχθηκε ότι υπάρχει πράγματι δυναμική για συνεργασία όλων των πλευρών της περιοχής. Ταυτόχρονα, η Σύνοδος αυτή χάραξε έναν οδικό χάρτη κοινών στόχων και αρχών που πιστεύω ότι μόνο μπροστά οδηγεί. Σε μια πόλη μάλιστα, τη Θεσσαλονίκη, που διαχρονικά αποτελεί σταυροδρόμι λαών και πολιτισμών. Και δεν είναι υπερβολή να πούμε ότι αυτή η διαδικασία της συνεργασίας επιστρέφει σπίτι της, καθώς θέλω να θυμίσω ότι η Αθήνα είχε πρωτοστατήσει στην ίδρυση, διαμόρφωση και λειτουργία αυτού του εξαιρετικά χρήσιμου σχήματος περιφερειακού διαλόγου και συντονισμού. Είναι, ουσιαστικά, το μοναδικό σχήμα το οποίο συγκεντρώνει όλα τα μέρη της ευρύτερης περιοχής μας. Γι’ αυτό άλλωστε και η πρώτη Σύνοδος Κορυφής της Νοτιοανατολικής Ευρώπης -το μακρινό 1997- είχε διεξαχθεί στην ιδιαίτερη πατρίδα μου, την Κρήτη. Είκοσι-πέντε χρόνια μετά η Προεδρία της διαδικασίας επανέρχεται στην Ελλάδα και στην πρωτεύουσα του βορρά της, την οποία αγαπώ ιδιαίτερα και θεωρώ δεύτερο τόπο μου, για να παραδώσει στο τέλος αυτού του μήνα στο Μαυροβούνιο. Και είμαι πολύ χαρούμενος που ο Πρόεδρος Ðukanović είναι μαζί μας, θα παραλάβει έτσι τη σκυτάλη του θεσμού για να μας υποδεχθεί με τη σειρά του σε ένα χρόνο από τώρα στην Ποντγκόριτσα, εκεί που πρέπει να δώσουμε συνέχεια σε όσα συμφωνήσαμε εδώ. Ο Milo βέβαια δεν είναι ο μόνος ηγέτης ο οποίος μας τιμά. Στην πρόσκλησή μας ανταποκρίθηκαν και εκπροσωπήθηκαν σε ανώτατο επίπεδο έντεκα από τα δώδεκα μέλη της Διαδικασίας, πέραν, βέβαια, του οικοδεσπότη. Έξι Πρόεδροι, τέσσερις Πρωθυπουργοί και ένας Αναπληρωτής Πρωθυπουργός, κάτι που αναγνωρίζει και αποδεικνύει, πιστεύω, τη σημασία της για όλες τις πλευρές, αλλά αναγνωρίζει θεωρώ και τον αναβαθμισμένο ρόλο της Ελλάδος ως πυλώνα σταθερότητας και αξιοπιστίας στην ευρύτερη περιοχή μας. Ξεχωριστή είναι, επίσης, και η παρουσία του Προέδρου του Ευρωπαϊκού Συμβουλίου. Ο φίλος Charles Michel στέλνει έτσι ένα σαφές μήνυμα για την προοπτική διεύρυνσης της Ευρωπαϊκής Ένωσης με βήματα που πρέπει να κάνουμε μαζί. Ενώ η συμμετοχή του ίδιου του Καγκελαρίου της Γερμανίας, του Olaf Scholz, στο δείπνο των 12 ηγετών που θα ακολουθήσει αμέσως μετά, πιστεύω ότι μεγεθύνει την εμβέλεια της πρωτοβουλίας μας. Και η άμεση ανταπόκριση του Καγκελάριου Scholz στην προσωπική μου πρόσκληση -καθώς βρισκόταν στην ευρύτερη περιοχή, θα φτάσει σε λίγο από τη Σερβία- παρά το βεβαρημένο πρόγραμμά του αναδεικνύει το ειδικό ενδιαφέρον του για την Νοτιοανατολική Ευρώπη. Και δικαίως θα έλεγα, γιατί αυτή η ευαίσθητη περιφέρεια του παγκόσμιου χάρτη από ζώνη έντονων και σύνθετων αντιθέσεων πρέπει να εξελιχθεί σε ένα πεδίο δημιουργικών συνθέσεων και από καιρούς και εποχές αντιπαλότητας να περάσει σε μία νέα εποχή κοινής προσπάθειας. Και ειδικά τώρα, σε μία περίοδο πολέμου και διεθνούς αναταραχής καλείται να προβάλλει με το δικό της τρόπο το δρόμο της ειρήνης και της διεθνούς νομιμότητας, της κοινής ασφάλειας και ευημερίας. Σε αυτούς τους άξονες εδράζεται και η Διακήρυξη της Θεσσαλονίκης, η οποία υιοθετήθηκε ομόφωνα. Είναι μία δικαίωση, πιστεύω, για την Ελληνική Προεδρία και θέλω να ευχαριστήσω όσες και όσους εργάστηκαν για τη σύνταξη αυτού του κειμένου. Κυρίως όμως αποτελεί και ένα επίσημο κείμενο διαρκούς δέσμευσης των μερών στις αρχές της Δημοκρατίας, του Κράτους Δικαίου και στις ιδρυτικές αρχές του αλληλοσεβασμού και της αλληλεγγύης, με βασική προτεραιότητα πλέον την ευρωπαϊκή προοπτική όλης της περιοχής μετά και το αίτημα ένταξης στην Ευρωπαϊκή Ένωση από τη Δημοκρατία της Μολδαβίας. Κοινή επιδίωξη -επίσης ένα θέμα το οποίο αναδείχθηκε έντονα στη συζήτησή μας- είναι η ενεργειακή ασφάλεια, μέσω της διαφοροποίησης των πηγών και των οδών μεταφοράς ενέργειας. Και φυσικά η ανακούφιση, ιδίως των πιο ευάλωτων πολιτών όλης της περιοχής μας, από τις ανατιμήσεις. Η συνεργασία απέναντι στις συνέπειες της κλιματικής κρίσης με την από κοινού στροφή στις ανανεώσιμες πηγές ενέργειας και ασφαλώς η κινητοποίηση όλων των πλευρών ώστε να μην επεκταθούν και να σβήσουν γρήγορα οι φωτιές του πολέμου στην Ουκρανία, πάντα με βάση το Διεθνές Δίκαιο. Κεντρική ιδέα της προεδρίας μας ήταν η ενίσχυση της ευρωπαϊκής προοπτικής των μελών της συνεργασίας. Και θα μου επιτρέψετε ωστόσο μία διακριτή αναφορά στις χώρες των Δυτικών Βαλκανίων που έχουν, ήδη, διανύσει μία μακρά διαδρομή προς την ευρωπαϊκή οικογένεια, σχεδόν 20 χρόνια από τότε που άνοιξε ο δρόμος, και πάλι στη Θεσσαλονίκη, κατά τη διάρκεια της Ελληνικής Προεδρίας το 2003. Σήμερα, λοιπόν, θεωρώ ότι έφτασε η ώρα να προχωρήσουμε με πιο αποφασιστικά βήματα στην ενσωμάτωση των Δυτικών Βαλκανίων στην ευρωπαϊκή οικογένεια. Αναγνωρίζοντας, ασφαλώς, ότι πρέπει να προηγηθούν σημαντικά βήματα εναρμόνισής τους με τα ευρωπαϊκά πρότυπα. Μόνο έτσι, άλλωστε, η ένταξή τους θα είναι ουσιαστική. Χρειάζεται ωστόσο και κάτι παραπάνω. Χρειάζεται η έμπρακτη δέσμευση της Ευρωπαϊκής ηγεσίας όσο και των κρατών-μελών ότι θα επιταχυνθούν οι σχετικές διαδικασίες. Γι’ αυτό και σε άρθρο το οποίο δημοσίευσα σήμερα στον ιστότοπο «Politico» προτείνω το 2033 ως χρονικό ορόσημο για την προσχώρηση όλων των χωρών στην Ευρωπαϊκή Ένωση. Είναι ένας στόχος φιλόδοξος για τα Δυτικά Βαλκάνια, αλλά πιστεύω ότι μπορεί να είναι και ρεαλιστικός, αν επανέλθει στον αξιακό πυρήνα της Ένωσης η ιδέα της διεύρυνσης. Κυρίως όμως είναι ένας στόχος με βαριά ιστορική σημασία, γιατί πριν από 30 χρόνια η Δύση υποδέχθηκε όσα κράτη είχαν αποκοπεί από αυτή μετά τον Δεύτερο Παγκόσμιο Πόλεμο, χωρίς να απαντήσει ουσιαστικά στο υπαρξιακό ερώτημα για το μέλλον τους. Και ο ημιτελής αυτός κύκλος θεωρώ ότι, τώρα, μπορεί να συμπληρωθεί, μετατρέποντας πλέον θεσμικά μια περιοχή που την αποκαλούσαμε την «πυριτιδαποθήκη της Ευρώπης» σε μία ζώνη προόδου ειρήνης και ευημερίας. Οι τεκτονικές αλλαγές που επιφέρει η ρωσική εισβολή στην καρδιά της ηπείρου μας υπογραμμίζουν την ανάγκη να ολοκληρωθεί το παζλ σταθερότητας που η Ευρωπαϊκή Ένωση προσφέρει στα μέλη της, εντάσσοντας σε αυτή και τα Δυτικά Βαλκάνια. Και είμαι βέβαιος ότι η περιοχή μας θα ανταποκριθεί στη διπλή πρόκληση της συγκυρίας. Τόσο στο μέτωπο της ενεργειακής αυτονομίας, όσο και σε εκείνο της κυριαρχίας, μέσω του απαραβίαστου των συνόρων και της γειτονικής συνεργασίας. Στο πρώτο απαντά, ήδη, η θέρμη με την οποία οι εταίροι μας ανταποκρίνονται στην πρόκληση για μία κοινή πολιτική ενεργειακής ασφάλειας. Το ανεξάρτητο σύστημα φυσικού αερίου το οποίο επισκεφθήκαμε πριν από λίγες εβδομάδες με τους ομολόγους μου από τη Σόφια, το Βελιγράδι, τα Σκόπια -πριν από λίγες εβδομάδες είχαμε βρεθεί στην Αλεξανδρούπολη, εκεί είχε παρευρεθεί πάλι ο Πρόεδρος του Ευρωπαϊκού Συμβουλίου, ο Charles Michel. Αποδεικνύεται έτσι ότι ο νέος αυτός κόμβος μπορεί να φέρει τη γειτονιά μας στο επίκεντρο της στρατηγικής ενεργειακής τροφοδοσίας των Βαλκανίων αλλά και ολόκληρης της Ανατολικής Ευρώπης. Ενώ στο δεύτερο πεδίο τα δεδομένα είναι σαφή. Μετά την απροκάλυπτη ρωσική εισβολή στην Ουκρανία θα πρέπει να στείλουμε ένα ξεκάθαρο μήνυμα: ότι κανείς στην τρίτη δεκαετία του 21ου αιώνα δεν μπορεί να δεχθεί τον δεσποτικό αναθεωρητισμό που απειλεί όχι μόνο τη διεθνή γεωπολιτική ισορροπία, αλλά και τα αποδεκτά σύνορα πάνω στα οποία χτίστηκε ο σύγχρονος κόσμος. Η Ιστορία δεν ξαναγράφεται επειδή κάποιος την κατασκευάζει αυθαίρετα στο μυαλό του. Κλείνω τονίζοντας πως η τελευταία ημέρα της Συνόδου Κορυφής της Διαδικασίας για τη Συνεργασία στη Νοτιοανατολική Ευρώπη με βρίσκει πιο αισιόδοξο από την έναρξή της. Χαίρομαι γιατί η Ελληνική Προεδρία επιτέλεσε το έργο της, θέλω να συγχαρώ το Υπουργείο Εξωτερικών και όλες τις υπηρεσίες του για την οργάνωσή της και ως ιδρυτικό μέλος αλλά και ταυτόχρονα ως σταθερός εταίρος της ευρωπαϊκής και ατλαντικής οικογένειας φιλοδοξώ ότι η πορεία αυτή θα συνεχιστεί γόνιμα. Εγγύηση γι’ αυτό είναι η Διακήρυξη της Θεσσαλονίκης, η Διακήρυξη της πόλης που μας φιλοξένησε, ενός τόπου που ανήκει στην Ελλάδα, στα Βαλκάνια, στη Μεσόγειο, στην Ευρώπη, με Ιστορία που αποτυπώνει την εθνική αξιοπρέπεια δίπλα στην εξωστρέφεια και στον κοσμοπολιτισμό. Και με έναν πολιτισμό που έρχεται από τους περασμένους αιώνες και μας ταξιδεύει στο μέλλον, όπως ακριβώς θέλουμε να ταξιδεύει και η δική μας συνεργασία. Σας ευχαριστώ πολύ. "
2022-05-30,29457,https://www.primeminister.gr/2022/05/30/29457,Δήλωση του Πρωθυπουργού Κυριάκου Μητσοτάκη κατά την άφιξή του στην έκτακτη σύνοδο του Ευρωπαϊκού Συμβουλίου | Ο Πρωθυπουργός της Ελληνικής Δημοκρατίας,"Το πρώτο θέμα το οποίο θα μας απασχολήσει στο έκτακτο Ευρωπαϊκό Συμβούλιο, το οποίο ξεκινά σε λίγο, θα είναι το 6ο πακέτο κυρώσεων κατά της Ρωσίας. Πιστεύω ότι είμαστε κοντά στο να πετύχουμε μία συμφωνία η οποία θα συμπεριλαμβάνει κυρώσεις για την απαγόρευση εξαγωγών πετρελαίου και προϊόντων πετρελαίου προς την Ευρωπαϊκή Ένωση από τη Ρωσία. Θεωρώ ότι οι επιμέρους ενστάσεις κρατών-μελών μπορούν να καμφθούν για να καταλήξουμε, τελικά, στο επιθυμητό αποτέλεσμα. Θα έχουμε, επίσης, την ευκαιρία να συζητήσουμε τις πολύ σημαντικές προκλήσεις που αντιμετωπίζουμε ως Ευρωπαϊκή Ένωση στον τομέα της ενέργειας. Όλα τα ευρωπαϊκά κράτη-μέλη αντιμετωπίζουν σήμερα πολύ υψηλές τιμές ενέργειας, αποτέλεσμα υπερβολικά υψηλών τιμών φυσικού αερίου, τιμές οι οποίες -όπως έχω πει πολλές φορές- δεν δικαιολογούνται από τους νόμους της προσφοράς και της ζήτησης. Γι’ αυτό και είναι σημαντικό να επαναφέρουμε τη συζήτηση για ένα πλαφόν στη χονδρική τιμή φυσικού αερίου, ώστε με αυτόν τον τρόπο να μπορέσουμε να συμπαρασύρουμε προς τα κάτω συνολικά τις τιμές ενέργειας και φυσικά τις τιμές ηλεκτρικής ενέργειας. Θα έχουμε την ευκαιρία να συζητήσουμε τις πολύ ενδιαφέρουσες προτάσεις που έχει καταθέσει η Ευρωπαϊκή Επιτροπή στα πλαίσια του νέου σχεδίου REPowerEU, το οποίο και η Ελλάδα μπορεί να εκμεταλλευτεί, απορροφώντας σημαντικούς πρόσθετους πόρους από τα αναξιοποίητα δάνεια του Ταμείου Ανάκαμψης και Ανθεκτικότητας (RRF). Σε κάθε περίπτωση, θέλω να επαναλάβω ότι η ελληνική κυβέρνηση θα σταθεί δίπλα στους Έλληνες καταναλωτές, στις επιχειρήσεις, στα νοικοκυριά έτσι ώστε να συγκρατήσει, στο μέτρο του εφικτού, τις υψηλές τιμές ηλεκτρικής ενέργειας. Μέσα στις επόμενες 15 ημέρες θα ανοίξει η σχετική πλατφόρμα, προκειμένου να επιστραφεί το 60% της υπερβάλλουσας αύξησης που έχουν καταβάλει νοικοκυριά στους λογαριασμούς του ηλεκτρικού ρεύματος από τις αρχές του έτους. Και από τις αρχές Ιουλίου θα τεθεί σε εφαρμογή ένα νέο σύστημα τιμολόγησης ηλεκτρικής ενέργειας, με παρεμβάσεις στην χονδρική αγορά, έτσι ώστε πρακτικά να εξουδετερωθεί η ρήτρα αναπροσαρμογής και οι αυξήσεις στις τιμές του ηλεκτρικού ρεύματος να είναι λελογισμένες. Εδώ να θυμίσω ότι την προηγούμενη εβδομάδα το Ελληνικό Κοινοβούλιο ψήφισε τη φορολόγηση στο ύψος του 90% των υπερκερδών των επιχειρήσεων χονδρικής ηλεκτρικής ενέργειας. Θα είναι κι αυτοί πρόσθετοι πόροι οι οποίοι θα κατευθυνθούν στην προσπάθειά μας να στηρίξουμε τα νοικοκυριά και τις επιχειρήσεις. Τέλος, θα ενημερώσω το Ευρωπαϊκό Συμβούλιο για την πρόσφατη έντονη προκλητικότητα της Τουρκίας και τις επιπτώσεις που αυτή έχει στη σταθερότητα της Ανατολικής Μεσογείου. Η Ελλάδα αντιμετωπίζει αυτές τις προκλήσεις με αυτοπεποίθηση και με αποφασιστικότητα. Είμαστε μία χώρα η οποία έχει το Διεθνές Δίκαιο με το μέρος της, έχουμε ισχυρούς συμμάχους και φυσικά έχουμε επενδύσει ακόμα περισσότερο στην αποτρεπτική μας δυνατότητα, έτσι ώστε να μην επιτρέψουμε σε κανέναν να αμφισβητήσει την κυριαρχία και τα κυριαρχικά μας δικαιώματα. "
2022-05-30,29451,https://www.primeminister.gr/2022/05/30/29451,"Ενημερωτικό σημείωμα για τη συνάντηση του Πρωθυπουργού Κυριάκου Μητσοτάκη με τον Υπουργό Επενδύσεων της Σαουδικής Αραβίας, Khalid bin Abdulaziz Al Falih | Ο Πρωθυπουργός της Ελληνικής Δημοκρατίας","Ο Πρωθυπουργός Κυριάκος Μητσοτάκης συναντήθηκε το πρωί στο Μέγαρο Μαξίμου με τον Υπουργό Επενδύσεων της Σαουδικής Αραβίας, Khalid bin Abdulaziz Al Falih, ο οποίος επισκέπτεται τη χώρα μας προκειμένου να συμμετάσχει σε διμερές Επιχειρηματικό Forum και και να συμπροεδρεύσει αύριο στις εργασίες της 5ης Συνόδου της Μικτής Διυπουργικής Επιτροπής Ελλάδας – Σαουδικής Αραβίας. «Γνωρίζετε πόσο μεγάλη σημασία αποδίδουμε σε αυτήν τη σχέση και πόσα περισσότερα πιστεύουμε ότι μπορούμε να κάνουμε στον τομέα της οικονομίας και των επενδύσεων. Είχα επίσης την ευκαιρία, την περασμένη Πέμπτη, να συζητήσω με την Αυτού Υψηλότητα τον Πρίγκιπα Διάδοχο την επικείμενη επίσκεψή του στην Ελλάδα. Και βεβαίως επανέλαβε για άλλη μια φορά τη δέσμευσή του να διασφαλίσουμε ότι θα έχουμε απτά αποτελέσματα από αυτή τη στρατηγική εταιρική σχέση», δήλωσε κατά την έναρξη της συνάντησης ο Πρωθυπουργός. «Το όραμα που μοιράζεστε εσείς και η Αυτού Υψηλότητα για τη διασύνδεση Ελλάδος και Σαουδικής Αραβίας σε διάφορα πεδία πλέον υλοποιείται στην πράξη, στο πεδίο, και σε επίπεδο συνδεσιμότητας, είτε αυτό αφορά τον ψηφιακό τομέα, το εμπόριο, τις υλικοτεχνικές υποδομές (logistics), τις επενδύσεις, τον τουρισμό», σημείωσε από την πλευρά του ο κ. Al Falih, ο οποίος συνοδεύεται από οκτώ Υφυπουργούς και ηγείται πολυπληθούς επιχειρηματικής αποστολής που εκπροσωπεί 59 σαουδαραβικές εταιρείες. Στη συνάντηση επιβεβαιώθηκαν οι προοπτικές περαιτέρω ενίσχυσης των διμερών σχέσεων σε πληθώρα τομέων, όπως της ενέργειας, του τουρισμού, της ναυτιλίας, του πολιτισμού, της υγείας και των αγροδιατροφικών προϊόντων. Ο Πρωθυπουργός υπογράμμισε ότι η προσέλκυση άμεσων επενδύσεων αποτελεί προτεραιότητα της κυβέρνησης και εξέφρασε την πρόθεσή του να εντείνει την αμοιβαία επωφελή συνεργασία με τη Σαουδική Αραβία. Σημείωσε ακόμη ότι προσβλέπει σε νέα συνάντηση με τον Πρίγκιπα Διάδοχο Mohammed bin Salman bin Abdulaziz Al Saud, κατά την προγραμματιζόμενη επίσημη επίσκεψή του στην Ελλάδα το επόμενο διάστημα. Η συνάντηση στο Μέγαρο Μαξίμου ήρθε σε συνέχεια της επίσκεψης μεγάλης ελληνικής επιχειρηματικής αποστολής στη Σαουδική Αραβία τον Μάρτιο, της επίσκεψης του Πρωθυπουργού στο Ριάντ τον περασμένο Οκτώβριο και της προηγούμενης συνάντησής του με τον κ. Al Falih, τον περασμένο Σεπτέμβριο, ενώ την προηγούμενη εβδομάδα ο Κυριάκος Μητσοτάκης επικοινώνησε τηλεφωνικά με τον Πρίγκιπα Διάδοχο της Σαουδικής Αραβίας. Στη συνάντηση έλαβαν επίσης μέρος, από την ελληνική πλευρά, ο Υπουργός Ανάπτυξης και Επενδύσεων Άδωνις Γεωργιάδης, ο Υφυπουργός Εξωτερικών αρμόδιος για την Οικονομική Διπλωματία και την Εξωστρέφεια Κώστας Φραγκογιάννης, ο Γενικός Γραμματέας Διεθνών Οικονομικών Σχέσεων και Εξωστρέφειας του Υπουργείου Εξωτερικών Γιάννης Σμυρλής, ο Πρέσβης της Ελλάδας στη Σαουδική Αραβία Αλέξης Κωνσταντόπουλος, ο Επικεφαλής του Οικονομικού Γραφείου του Πρωθυπουργού Αλέξης Πατέλης, η Αναπληρώτρια Κυβερνητική Εκπρόσωπος Αριστοτελία Πελώνη και ο Αναπληρωτής Διευθυντής του Διπλωματικού Γραφείου του Πρωθυπουργού Γάσπαρης Βλαχάκης. Ολόκληρος ο διάλογος του Πρωθυπουργού με τον Υπουργό Επενδύσεων της Σαουδικής Αραβίας κατά την έναρξη της συνάντησής τους (ανεπίσημη μετάφραση από τα αγγλικά) Κυριάκος Μητσοτάκης: Είναι χαρά μας που βρίσκεστε εδώ. Είμαστε πολύ ενθουσιασμένοι για το γεγονός ότι φιλοξενούμε το Επιχειρηματικό Forum Ελλάδας-Σαουδικής Αραβίας. Μαθαίνω ότι η επίσκεψή σας στη Σαντορίνη ήταν πολύ ευχάριστη και είμαι σίγουρος ότι θα έχετε πολύ παραγωγικές συναντήσεις σήμερα και αύριο. Γνωρίζετε πόσο μεγάλη σημασία αποδίδουμε σε αυτήν τη σχέση και πόσα περισσότερα πιστεύουμε ότι μπορούμε να κάνουμε στον τομέα της οικονομίας και των επενδύσεων. Είχα επίσης την ευκαιρία, την περασμένη Πέμπτη, να συζητήσω με την Αυτού Υψηλότητα, τον Πρίγκιπα Διάδοχο, την επικείμενη επίσκεψή του στην Ελλάδα. Και βεβαίως επανέλαβε για άλλη μια φορά τη δέσμευσή του να διασφαλίσουμε ότι θα έχουμε απτά αποτελέσματα από αυτή τη στρατηγική εταιρική σχέση. Καταλαβαίνω λοιπόν ότι υπάρχουν ήδη αρκετές συνεργασίες μεταξύ επιχειρήσεών μας και αναμένω να ακούσω περισσότερα για την πρόοδο που έχουμε σημειώσει. Και πάλι, καλώς ήρθατε. Khalid bin Abdulaziz Al Falih: Αξιότιμε κύριε Πρωθυπουργέ, σας ευχαριστώ πολύ που μας δώσατε την ευκαιρία να συναντηθούμε μαζί σας, εγώ και οι συνάδελφοί μου από την επιχειρηματική κοινότητα. Είναι η δεύτερη συνάντησή μας σε διάστημα οκτώ μηνών. Ήμασταν εδώ τον Σεπτέμβριο και είχατε την καλοσύνη να μας αφιερώσετε χρόνο. Και φυσικά, είχα την τιμή να βρίσκομαι στην αντιπροσωπεία που σας υποδέχτηκε όταν επισκεφθήκατε τη Σαουδική Αραβία, λάβατε μέρος στο forum «Future Investment Initiative» και συναντηθήκατε με τον Πρίγκιπα Διάδοχο. Μεταφέρω, φυσικά, τους χαιρετισμούς της Αυτού Υψηλότητας, του Βασιλιά, του Πρίγκιπα Διαδόχου, και βεβαίως της κυβέρνησης και του λαού της Σαουδικής Αραβίας που τρέφουν τον μέγιστο σεβασμό για την Ελλάδα και έχουν μεγάλες προσδοκίες ότι, υπό την ηγεσία σας και την ηγεσία του Βασιλιά μας και Πρίγκιπα Διαδόχου, θα οδηγήσουμε τη σχέση αυτή σε νέα ύψη. Θα ήθελα να ευχαριστήσω εσάς και το επιτελείο σας. Οι Υπουργοί σας ήταν εξαιρετικά ευγενικοί και εργατικοί παράγοντας αποτελέσματα με βάση τις δικές σας προσδοκίες αλλά και αυτές της ηγεσίας της Σαουδικής Αραβίας. Μια πολύ μεγάλη αντιπροσωπεία από επιχειρηματίες και κυβερνητικά στελέχη μάς επισκέφθηκε τον Μάρτιο και είχαμε πολύ σημαντικές συναντήσεις στο Ριάντ. Επισκεφτήκαμε και την AlUla και δείξαμε στη αποστολή σας τους αρχαιολογικούς χώρους, όπως αυτοί μας έδειξαν χθες τον αρχαιολογικό χώρο στη Σαντορίνη. Μας έδειξαν -όπως τους δείξαμε και εμείς -πως η σχέση μας έχει ιστορία χιλιάδων ετών. Στην AlUla είχαμε την ευκαιρία να τους δείξουμε την επιρροή που είχε ο ελληνικός πολιτισμός στον αραβικό κόσμο. Και χθες είδαμε ουσιαστικά πώς οι Έλληνες είχαν ταξιδέψει και είχαν οικοδομήσει δεσμούς με τη Μέση Ανατολή. Το όραμα που μοιράζεστε εσείς και η Αυτού Υψηλότητα για τη διασύνδεση Ελλάδος και Σαουδικής Αραβίας σε διάφορα πεδία πλέον υλοποιείται στην πράξη, στο πεδίο, και σε επίπεδο συνδεσιμότητας, είτε αυτό αφορά τον ψηφιακό τομέα, το εμπόριο, τις υλικοτεχνικές υποδομές (logistics), τις επενδύσεις, τον τουρισμό. Είναι τιμή μου που συνοδεύομαι από ανθρώπους που κάνουν πράξη τέτοια σχέδια. Η επιχειρηματική μας κοινότητα εκπροσωπείται καλά, κι όχι μόνο σε αυτή τη συνάντηση μαζί σας, κ. Πρωθυπουργέ. Η εκπροσώπησή της θα είναι ακόμα μεγαλύτερη στο Επιχειρηματικό Forum που αναφέρατε. Έχουμε περίπου 60 εταιρείες και 80 μέλη στην αντιπροσωπεία μας, εδώ στην Αθήνα, τα οποία έχουν σκοπό να αφήσουν έντονα το αποτύπωμά τους αυτές τις δύο μέρες. Και πάλι, σας ευχαριστώ πολύ. "
2022-05-26,29422,https://www.primeminister.gr/2022/05/26/29422,Διάλογος του Πρωθυπουργού Κυριάκου Μητσοτάκη με την Πρόεδρο της Δημοκρατίας Κατερίνα Σακελλαροπούλου κατά την έναρξη της συνάντησής τους | Ο Πρωθυπουργός της Ελληνικής Δημοκρατίας,"Κ. Μητσοτάκης: Έχει μεσολαβήσει ένα πυκνό διάστημα, κυρία Πρόεδρε, από τότε που συναντηθήκαμε την προηγούμενη φορά, με πολλές επαφές στο εξωτερικό. Είχα την ευκαιρία, όπως γνωρίζετε, να βρεθώ στις Ηνωμένες Πολιτείες, σε μια πολύ τιμητική επίσκεψη, να συναντήσω τον Πρόεδρο Biden, αλλά ταυτόχρονα να απευθυνθώ και στο Κογκρέσο, ως ο πρώτος Έλληνας πρωθυπουργός ο οποίος είχε αυτή την τιμή, να θέσω συνολικά το πλαίσιο των διμερών μας σχέσεων, να κάνω, πιστεύω, τις απαραίτητες ιστορικές αναφορές στην κοινή διαδρομή των δημοκρατιών μας, αλλά φυσικά να ενημερώσω τους Αμερικανούς Γερουσιαστές και τα μέλη του Κογκρέσου και για την κατάσταση η οποία επικρατεί αυτή τη στιγμή στην Ανατολική Μεσόγειο και πόσο σημαντικό είναι σε μία εποχή όπου η προσοχή μας πρέπει να είναι στραμμένη στην Ουκρανία να μην έχουμε άλλες εστίες έντασης εντός της Βορειοατλαντικής Συμμαχίας.
Χθες, βρέθηκα στο Νταβός, όπου κι εκεί είχα μια σειρά από σημαντικές επαφές. Επαναεπιβεβαίωσα και στο Διεθνές Οικονομικό Φόρουμ το γεγονός ότι η Ελλάδα πια έχει έναν αναβαθμισμένο γεωπολιτικό και οικονομικό ρόλο, είναι μια χώρα η οποία έχει αφήσει οριστικά πίσω της τις δύσκολες εποχές της κρίσης και αντιμετωπίζεται από όλους, από τους γεωπολιτικούς μας συμμάχους, αλλά και από την οικονομική κοινότητα, ως ένας σοβαρός, αξιόπιστος εταίρος, ως μια χώρα η οποία έχει βρει πια τον δρόμο της, μιας χώρας της οποίας το μέλλον είναι εξαιρετικά αισιόδοξο και εξαιρετικά ευοίωνο.
Από κει και πέρα βέβαια, οι διεθνείς επαφές είναι σημαντικές αλλά η προσοχή μας είναι πάντα στραμμένη στα ζητήματα που αφορούν την εγχώρια πολιτική πραγματικότητα και όλοι μας καλούμαστε να διαχειριστούμε το μεγάλο κύμα ακρίβειας, το οποίο είναι αποτέλεσμα της Ρωσικής εισβολής στην Ουκρανία και της παγκόσμιας αναταραχής που αυτό έχει προκαλέσει. Θα έχω την ευκαιρία να βρεθώ στο Ευρωπαϊκό Συμβούλιο την επόμενη Δευτέρα και Τρίτη, θα συζητήσουμε και πάλι τα ζητήματα που αφορούν την αγορά ενέργειας. Θα επαναλάβω ακόμη μια φορά ότι όσο σημαντική είναι η απεξάρτηση από τους Ρωσικούς υδρογονάνθρακες και η μετάβαση στην πράσινη οικονομία, άλλο τόσο σημαντική είναι και η στήριξη των νοικοκυριών και των επιχειρήσεων βραχυπρόθεσμα, έτσι ώστε να μπορέσουμε να αντιμετωπίσουμε τις πολύ απότομες αυξήσεις, οι οποίες βασικά είναι αποτέλεσμα των τιμών του φυσικού αερίου. Όπως γνωρίζετε, εμείς, ασχέτως των αποφάσεων της Ευρώπης, έχουμε προχωρήσει σε ένα εθνικό σχέδιο στήριξης με πολλούς άξονες. Ψηφίζεται σήμερα η διάταξη που αφορά τη φορολόγηση με 90% των υπερκερδών των εταιρειών παραγωγής ηλεκτρικής ενέργειας.
Πρέπει να τονίσω ότι καμία χώρα στην Ευρωπαϊκή Ένωση δεν έχει χρησιμοποιήσει τόσο δραστική φορολογία, κάτι το οποίο αναγνωρίστηκε και από τη Διοικήτρια της Ευρωπαϊκής Κεντρικής Τράπεζας κυρία Lagarde σε μία δημόσια τοποθέτηση την οποία έκανε χθες.
Μέχρι τις 15 Ιουνίου θα έχει ανοίξει η πλατφόρμα, έτσι ώστε οι συμπολίτες μας που επιβαρύνθηκαν με πολύ υψηλούς λογαριασμούς ηλεκτρικού ρεύματος να καταθέσουν τα σχετικά τους στοιχεία ώστε να αρχίσει η επιστροφή του 60% της αύξησης, της υπερβάλλουσας αύξησης, την οποία είδαν στους λογαριασμούς τους, άμεσα. Και φυσικά από 1η Ιουλίου, όπως έχουμε δεσμευθεί, θα τεθεί σε λειτουργία ο καινούργιος μηχανισμός σταθεροποίησης των τιμών της ηλεκτρικής ενέργειας, ο οποίος πια έχει αποσπάσει και την έγκριση της Ευρωπαϊκής Επιτροπής.
Κατά συνέπεια, το τι θα γίνει σε ευρωπαϊκό επίπεδο θα το συναποφασίσουμε στο επόμενο, ενδεχομένως και στο μεθεπόμενο, Ευρωπαϊκό Συμβούλιο. Το τι κάνουμε, όμως, σε εθνικό επίπεδο, είναι δικιά μας πολιτική επιλογή και έχω πει πολλές φορές, το επαναλαμβάνω και σε εσάς, ότι δεν μπορούμε να αφήσουμε την κοινωνία, τα νοικοκυριά, τις επιχειρήσεις, απροστάτευτες απέναντι σε ένα κύμα αυξήσεων, όσον αφορά τους λογαριασμούς του ηλεκτρικού ρεύματος, για το οποίο οι ίδιοι δεν έχουν καμία ευθύνη και το οποίο πρέπει να αντιμετωπίσουμε και με κρατική στήριξη, όπως κάναμε και την εποχή της πανδημίας.
Τέλος, επειδή όλοι πρέπει να βάζουν πλάτη σε αυτή τη συλλογική προσπάθεια, θα παρουσιάσουμε και ένα συνολικό σχέδιο εξοικονόμησης ενέργειας. Διότι έχουμε ακόμα δρόμο να διανύσουμε προς αυτή την κατεύθυνση, είτε μιλάμε για τα δημόσια κτίρια είτε μιλάμε για τις ιδιωτικές κατοικίες. Με μικρές αλλαγές στη συμπεριφορά μας μπορούμε να εξοικονομήσουμε ενέργεια, να γλυτώσουμε χρήματα, να διευκολύνουμε την προσπάθεια της χώρας να μειώσει συνολικά το ενεργειακό της αποτύπωμα. Είναι πολιτικές που μόνο όφελος έχουν και για την εφαρμογή τους η κυβέρνηση θα φροντίσει να παρουσιάσει πολύ σύντομα ένα συγκεκριμένο και συνεκτικό σχέδιο. Κ. Σακελλαροπούλου: Κύριε Πρόεδρε, σε ένα κόσμο που αλλάζει δραματικά η Ελλάδα χρειάζεται ισχυρούς συμμάχους. Με τις Ηνωμένες Πολιτείες της Αμερικής μας συνδέουν ίδιες δημοκρατικές αξίες και οι δεσμοί μας είναι δυνατοί, όχι μόνο σήμερα αλλά σε βάθος χρόνου, όπως τονίσατε στην ομιλία σας στο Αμερικανικό Κογκρέσο, η οποία έτυχε τόσο θερμής υποδοχής. Αποτελεί εθνική ανάγκη η φωνή της Ελλάδας να ακούγεται σταθερή και ισχυρή σε όσο το δυνατόν περισσότερα διεθνή fora και νομίζω ότι στον σημερινό κόσμο είναι αυτονόητη η σημασία του Αμερικανικού Κογκρέσου.
Η δημοκρατία μας σήμερα απειλείται. Η απρόκλητη ρωσική εισβολή στην Ουκρανία, που παραβιάζει κατάφορα το διεθνές δίκαιο, θέτει σε διακινδύνευση όχι μόνο το ευρωπαϊκό κεκτημένο ασφάλειας, αλλά και το μεταπολεμικό κεκτημένο ειρήνης, ευημερίας και προόδου, με τον κίνδυνο που υπάρχει, σε περίπτωση που επικρατήσει η Ρωσία, να επιστρέψουμε σε μια από τις πιο μελανές σελίδες της ιστορίας. Στην εποχή όπου η θέληση των ισχυρών κρατών επιβαλλόταν με τη βία στα μικρότερα.
Ζούμε σε εποχές που τίθεται σε διακινδύνευση ο τρόπος ζωής μας και αξίες και ιδανικά που θεωρούσαμε μέχρι πρότινος δεδομένα. Η παρουσία λοιπόν μιας Ελλάδας ισχυρής, με διεθνείς συμμαχίες, με εξωστρέφεια, μιας Ελλάδας σίγουρης για τον εαυτό της, νομίζω ότι μπορεί να αντεπεξέλθει στις επισφαλείς συνθήκες στις οποίες ζούμε.
Σε μια πρόσφατη έκθεσή του, ο Γενικός Γραμματέας των Ηνωμένων Εθνών Αντόνιο Γκουτέρες, προειδοποίησε για τριπλή κρίση από τον πόλεμο στην Ουκρανία. Κρίση στον εφοδιασμό με τρόφιμα του πλανήτη, κρίση στην ενέργεια και κρίση στις χρηματοοικονομικές αγορές όλου του κόσμου. Την αποκάλεσε «τέλεια καταιγίδα», γιατί θέτει σε κίνδυνο τις οικονομίες των αναπτυσσόμενων χωρών.
Νομίζω λοιπόν ότι η ευθύνη για τη λήψη αυτών των μέτρων, για την αντιμετώπιση του κινδύνου για την επισιτιστική κρίση ή για την κρίση για την ενέργεια, δηλαδή και για τις τρεις αυτές κρίσεις και για ό,τι άλλο προκύψει, ανήκει όχι μόνο στις κυβερνήσεις των κρατών μελών, αλλά και στην Ευρωπαϊκή Ένωση -άρα πολύ σωστά λέτε ότι κάθε χώρα πρέπει να αναλάβει τις ευθύνες της. Πρέπει λοιπόν να ληφθούν μέτρα ώστε να προλάβουμε τους κινδύνους αυτούς. Και η λήψη κάθε μέτρου για την αντιμετώπιση αυτών των κρίσεων, ιδίως αυτών που επιβαρύνουν τις ευάλωτες ομάδες του πληθυσμού, είναι όχι μόνο επιθυμητή αλλά και επιβεβλημένη. Προς αυτή την κατεύθυνση θεωρώ ότι πρέπει να δουλέψουμε όλοι ενωμένοι και στη χώρα μας. "
2022-05-19,29365,https://www.primeminister.gr/2022/05/19/29365,Δήλωση του Πρωθυπουργού Κυριάκου Μητσοτάκη για την απώλεια του Βαγγέλη Παπαθανασίου | Ο Πρωθυπουργός της Ελληνικής Δημοκρατίας,"Ο Βαγγέλης Παπαθανασίου δεν είναι, πια, ανάμεσά μας. Για όλον τον πλανήτη η θλιβερή είδηση δηλώνει πως το παγκόσμιο μουσικό στερέωμα έχασε τον διεθνή του Vangelis. Τον πρωτεργάτη του ηλεκτρονικού ήχου, των Όσκαρ, της Μυθωδίας και των μεγάλων επιτυχιών. Για εμάς τους Έλληνες, όμως, που ξέρουμε ότι το δεύτερο όνομα του «παιδιού της Αφροδίτης» ήταν Οδυσσέας, σημαίνει ότι ξεκίνησε το μεγάλο ταξίδι του στους Δρόμους της Φωτιάς. Από εκεί θα μας στέλνει πάντα τις νότες του. "
2022-05-17,29342,https://www.primeminister.gr/2022/05/17/29342,Προσφώνηση της Προέδρου της Βουλής των Αντιπροσώπων των ΗΠΑ Nancy Pelosi και αντιφώνηση του Πρωθυπουργού Κυριάκου Μητσοτάκη κατά την έναρξη της δεξίωσης που παρέθεσε η κα Pelosi προς τιμήν του κ. Μητσοτάκη μετά την ομιλία του στο Κογκρέσο | Ο Πρωθυπουργός της Ελληνικής Δημοκρατίας,"Nancy Pelosi: Δεν ήταν υπέροχη η ομιλία; Θεωρώ πως ήταν μοναδικής έμπνευσης! Είπα και στον Πρωθυπουργό, αμέσως μετά, πως έχω ακούσει πολλές ομιλίες στην Κοινή Σύνοδο του Κογκρέσου. Όλες τους ιστορικής σημασίας, ενδιαφέρουσες και εξαιρετικές. Μία από αυτές, όμως, μου έχει μείνει στο μυαλό εδώ και δεκαετίες. Αναφέρομαι σε μια ομιλία του Václav Havel με θέμα τη δημοκρατία, πριν από 30 χρόνια. Η σημερινή ομιλία του Πρωθυπουργού είναι αυτής της κατηγορίας. Τόσο αξιόλογη, τόσο επίκαιρη.
Μιλώντας με την Αντιπρόεδρο, συμφωνήσαμε πως όταν αναφέρθηκε στους ανθρώπους λέγοντας πως πρέπει να απολαμβάνουν τα οφέλη της δημοκρατίας, το μήνυμα αυτό ήταν τόσο εμψυχωτικό για όλους μας. Υπάρχει ένα ποίημα, δεν το έχω μαζί μου εδώ, αλλά το ποίημα αυτό λέει πως «ο καθένας μας είναι η σοδειά του άλλου». Στην Αμερική θερίζουμε τα οφέλη της δημοκρατίας που γεννήθηκε στην Ελλάδα, τα μαθήματα, τα αρχαία διδάγματα της δημοκρατίας. Και στη συνέχεια, στην Ελλάδα θερίζουν τα πλεονεκτήματα της δικής μας δημοκρατίας. Επομένως, κατά κάποιον τρόπο, όλοι μας είμαστε η σοδειά του άλλου. Για το λόγο αυτό, οι δημοκρατίες μας έχουν μια πολύ στενή σχέση. Με αυτά, θα ήθελα να χαιρετίσουμε τον Πρωθυπουργό, να κάνουμε μια πρόποση για αυτόν. Να τον ευχαριστήσουμε για την ηγετική στάση που έχει επιδείξει, την έμπνευση, το θάρρος του, και όλα όσα έχει κάνει. Να τον ευχαριστήσουμε που μας τίμησε με την παρουσία του, που μοιράστηκε μαζί μας τη σοφία του. Τον ευχαριστούμε που είναι ένας καλός φίλος των ΗΠΑ. Κυριάκος Μητσοτάκης: Ευχαριστώ. Σας ευχαριστώ για άλλη μια φορά. Καταρχάς θα ήθελα να σας ευχαριστήσω, Κυρία Πρόεδρε της Βουλής των Αντιπροσώπων, για τη μοναδική ευκαιρία που μου δώσατε να απευθυνθώ στο Κογκρέσο. Ήταν μια ευκαιρία για μένα να μοιραστώ μαζί σας κάποιες σκέψεις σχετικά με το επίπεδο της σχέσης ανάμεσα στις δύο χώρες μας, αλλά και να μιλήσω ευρύτερα για το που βαδίζει η δημοκρατία σε αυτούς τους ταραγμένους καιρούς.
Και δράττομαι της ευκαιρίας, εκ μέρους της Προέδρου της Δημοκρατίας, να σας απονείμω τον Μεγαλόσταυρο του Τάγματος της Τιμής. Η σχετική απόφαση ελήφθη ένα χρόνο νωρίτερα, δηλαδή πριν από την απόφασή σας να διοργανώσετε αυτή την εξαιρετική εκδήλωση. Σας ευχαριστώ για όλη τη στήριξή σας προς την Ελλάδα. Σημαίνει πολλά για εμάς. Σας ευχαριστώ. "
2022-05-17,29331,https://www.primeminister.gr/2022/05/17/29331,"Δηλώσεις του Πρωθυπουργού Κυριάκου Μητσοτάκη με την Πρόεδρο της Βουλής των Αντιπροσώπων των ΗΠΑ, Nancy Pelosi κατά την έναρξη της συνάντησής τους στο Καπιτώλιο | Ο Πρωθυπουργός της Ελληνικής Δημοκρατίας","Nancy Pelosi: Καλημέρα σε όλους. Είναι πραγματική τιμή που υποδέχομαι τον Πρωθυπουργό της Ελλάδας στο Καπιτώλιο. Όπως γνωρίζετε, η Ελλάδα είναι η πηγή των δημοκρατικών αρχών από την αρχαιότητα. Ήταν πηγή έμπνευσης για εμάς και για την ίδρυση του κράτους μας. Και στη συνέχεια, αποτελέσαμε εμείς πηγή έμπνευσης για τους Έλληνες, όταν αυτοί ίδρυσαν τη δική τους δημοκρατία πριν από 201 χρόνια. Δεν μπορέσαμε να γιορτάσουμε την επέτειο πριν από έναν χρόνο, εξαιτίας του Covid. Αλλά και πάλι. Ένας λόγος παραπάνω να είναι διπλοί οι εορτασμοί μας φέτος. Χθες, ο Πρόεδρος υποδέχτηκε τον Πρωθυπουργό, όπως γνωρίζετε, στον Λευκό Οίκο σε μια όμορφη εκδήλωση φιλίας, θερμής υποδοχής και σεβασμού. Το ίδιο κάνουμε και σήμερα, ευγνώμονες για τη φιλία μας στο πλαίσιο του συνασπισμού ασφάλειας του ΝΑΤΟ, αναγνωρίζοντας το ρόλο που έχει διαδραματίσει η Ελλάδα με τη βοήθεια που παρέχει στους πρόσφυγες από την Ουκρανία, από τη στιγμή της βάρβαρης εισβολής στην Ουκρανία αλλά και στη μάχη ενάντια στον Covid, καθώς και στον τρόπο με τον οποίο αντιμετωπίζουμε την πρόκληση της Κλιματικής Αλλαγής. Επομένως, για αυτούς τους λόγους, έχουμε πολλά να συζητήσουμε σήμερα. Συνηθίζουμε να λέμε πως εμείς μαθαίνουμε πολλά από τους Έλληνες και οι Έλληνες πολλά από εμάς. Τώρα είμαστε μαζί. Δύο Δημοκρατικά Έθνη. Είμαι περήφανη που σας υποδέχομαι Πρωθυπουργέ, κ. Μητσοτάκη, στο Καπιτώλιο. Σας ευχαριστώ. Κυριάκος Μητσοτάκης: Σας ευχαριστώ κυρία Πρόεδρε. Είναι ένα πραγματικό προνόμιο που, εκπροσωπώντας την Ελληνική Δημοκρατία, είμαι ο πρώτος Πρωθυπουργός που του γίνεται η τιμή να απευθυνθεί στην Κοινή Σύνοδο του Κογκρέσου. Επισημάνατε μια κοινή πορεία των δύο δημοκρατιών μας. Πράγματι, οι «Ιδρυτές Πατέρες» σας εμπνεύστηκαν από την κλασική Ελλάδα. Άλλωστε, η δημοκρατία εδραιώθηκε στην Αθήνα πριν από 25 αιώνες. Και στη συνέχεια οι δικοί μας «Ιδρυτές Πατέρες» άντλησαν έμπνευση από τον δικό σας αγώνα για ελευθερία και ανεξαρτησία. Τα τελευταία 201 χρόνια, αυτούς τους δύο αιώνες, οι δύο χώρες μας χάραξαν παράλληλες πορείες. Πολεμήσαμε στην ίδια πλευρά σε παγκόσμιους πολέμους. Αντιμετωπίσαμε δυσκολίες. Σήμερα, όμως, είμαι στην ευχάριστη θέση να επισημάνω ότι η σχέση μας είναι πιο ισχυρή, στο καλύτερο επίπεδο που υπήρξε ποτέ. Και θα είναι μεγάλο προνόμιο για μένα να μιλήσω στο Κογκρέσο και να αναφερθώ εκτενώς σε αυτήν την ιδιαίτερη σχέση, αλλά και να μιλήσω για τις προκλήσεις που αντιμετωπίζουν οι δημοκρατίες σήμερα, παντού στον κόσμο. Κυρία Πρόεδρε, και πάλι, σας ευχαριστώ πολύ για τα καλά σας λόγια. Σας ευχαριστώ εκ μέρους του ελληνικού λαού που μου γίνεται αυτή η τιμή να βρίσκομαι εδώ μαζί σας σήμερα. Nancy Pelosi: Σας ευχαριστώ πολύ, κύριε Πρωθυπουργέ. Ναι, σήμερα είναι η γιορτή της δημοκρατίας. Υπάρχει καλύτερος τρόπος να γιορτάσουμε από το να έχουμε μια ομιλία από τον Πρωθυπουργό της Ελλάδας στην κοινή σύνοδο του Κογκρέσου; Σας ευχαριστώ. Κύριε Πρωθυπουργέ, σας ευχαριστώ. "
2022-05-17,29324,https://www.primeminister.gr/2022/05/17/29324,Μήνυμα του Πρωθυπουργού Κυριάκου Μητσοτάκη για την Παγκόσμια Ημέρα κατά της Ομοφοβίας και Τρανσφοβίας | Ο Πρωθυπουργός της Ελληνικής Δημοκρατίας,"Πριν από 17 χρόνια η 17η Μαΐου ορίστηκε ως Παγκόσμια Ημέρα κατά της Ομοφοβίας και Τρανσφοβίας, που γιορτάζεται σε όλες τις σύγχρονες δημοκρατίες. Όχι ως μία μόδα της εποχής. Αλλά ως στιγμή γενναίας παραδοχής. Παραδοχής ότι, για δεκαετίες, εκατομμύρια άνθρωποι στον κόσμο υπήρξαν -ή και εξακολουθούν να είναι- θύματα προκαταλήψεων. Διακρίσεων, βίας, διωγμών, ακόμα και δολοφονικών επιθέσεων. Ενώ άλλοι οδηγήθηκαν στη δυστυχία, την απομόνωση, ακόμα και στην αυτοκτονία. Ως πατέρας, απευθύνομαι, σήμερα, στους γονείς των ΛΟΑΤΚΙ+ παιδιών. Για να τους ζητήσω το προφανές: να μη σταματήσουν ποτέ να τα αγαπούν και να τα στηρίζουν. Αλλά και ως Πρωθυπουργός δεσμεύομαι ότι δεν θα αφήσω κανέναν μόνο του σ’ αυτόν τον αγώνα ελευθερίας και ισότητας. Θα είμαι δίπλα στον έφηβο που δέχεται bullying στο σχολείο επειδή είναι gay. Θα είμαι δίπλα στο διεμφυλικό άτομο που δεν βρίσκει δουλειά λόγω της ταυτότητας φύλου του. Θα είμαι δίπλα και στη γυναίκα που στιγματίζεται ως λεσβία. Οι αδικίες και το μίσος, που δυστυχώς ακόμη και στις ημέρες μας υφίστανται αυτοί οι συμπολίτες μας, πρέπει επιτέλους να εξαλειφθούν. Γι’ αυτό και Πολιτεία προχωρεί γρήγορα στην εφαρμογή της Εθνικής Στρατηγικής Ισότητας. Η κατάργηση της απαγόρευσης αιμοδοσίας από ομοφυλόφιλους, η συμμετοχή των διεμφυλικών στα προγράμματα εργασίας του ΟΑΕΔ και η απαγόρευση των λεγόμενων θεραπειών μεταστροφής είναι μόνο μερικές από τις πολιτικές που ήδη υλοποιούνται. Ξέρω ότι πολλά μένουν ακόμα να γίνουν. Η σύγχρονη Ελλάδα, όμως, έχει τη θέληση, την ωριμότητα, την καρδιά και την ψυχή να καλύψει το χαμένο έδαφος. Και αν κάτι πρέπει κρατήσουμε από αυτήν την ημέρα είναι η εικόνα μιας δίκαιης κοινωνίας όπου ο καθένας και η καθεμιά μπορούν ελεύθερα να είναι ο εαυτός τους. Ευτυχισμένοι γι’ αυτό, και αλληλέγγυοι μεταξύ τους. Γιατί, ελεύθερη χώρα είναι η χώρα που έχει ελεύθερους πολίτες. "
2022-05-16,29310,https://www.primeminister.gr/2022/05/16/29310,Δηλώσεις του Πρωθυπουργού Κυριάκου Μητσοτάκη με τον Πρόεδρο των Ηνωμένων Πολιτειών της Αμερικής Joe Biden κατά την έναρξη της συνάντησής τους στον Λευκό Οίκο | Ο Πρωθυπουργός της Ελληνικής Δημοκρατίας,"Joe Biden: Μας ενώνει μια προσωπική φιλία. Είστε εξαιρετικός. Τα δημοκρατικά ιδεώδη τα οποία ενστερνιζόμαστε, όπως όλοι γνωρίζουμε, ξεκινούν από την Ελλάδα και ενέπνευσαν τους «Ιδρυτές Πατέρες» μας, οι οποίοι υπήρξαν μαθητές της Ελλάδας. Δυστυχώς η βάρβαρη επίθεση της Ρωσίας στην Ουκρανία αποτελεί ταυτόχρονα απειλή προς τη δημοκρατία από αυταρχικά καθεστώτα που θέλουν να καταλύσουν την διεθνή έννομη τάξη. Θέλω να σε ευχαριστήσω, κ. Πρωθυπουργέ, για τον ηθικό, ηγετικό ρόλο που έχει διαδραματίσει η Ελλάδα. Δεν είναι εύκολο. Το γνωρίζω και σας ευχαριστώ. Είναι πολλά αυτά που θα συζητήσουμε σήμερα. Θα συζητήσουμε για τη συνεχιζόμενη στήριξή μας προς την Ουκρανία, την εμβάθυνση των εταιρικών μας σχέσεων στους τομείς της άμυνας και του εμπορίου, την ενεργειακή ασφάλεια, την κλιματική αλλαγή και πολλά περισσότερα. Σήμερα, η φιλία μας και η συνεργασία ανάμεσα στις δύο χώρες, ανάμεσα στους Έλληνες και τους Αμερικανούς, είναι – θεωρώ – πιο σημαντική από ποτέ. Και είναι τιμή μου που θα έχω την ευκαιρία να γιορτάσω αυτή τη συνεργασία μαζί σου, καθώς είσαι ένας εξαιρετικός φίλος. Καλώς όρισες. Κυριάκος Μητσοτάκης: Σας ευχαριστώ πολύ, κύριε Πρόεδρε, για τα ευγενικά σας λόγια. Είναι πράγματι τιμή μου να βρίσκομαι εδώ, στις Ηνωμένες Πολιτείες της Αμερικής, για να γιορτάσω μαζί σας τα 201 χρόνια από την έναρξη του Αγώνα για την Ανεξαρτησία μας. Όπως γνωρίζετε, οι «Ιδρυτές Πατέρες» σας εμπνεύστηκαν από τα ιδανικά της Αθηναϊκής Δημοκρατίας και οι δικοί μας «Ιδρυτές Πατέρες» άντλησαν έμπνευση από τον αγώνα για ανεξαρτησία σε αυτήν εδώ τη χώρα. Τους τελευταίους δύο αιώνες, οι δύο χώρες μας βρίσκονταν πάντα στη σωστή πλευρά της Ιστορίας. Πολεμήσαμε μαζί. Και τώρα αντιμετωπίζουμε, ενωμένοι, την πρόκληση της εισβολής της Ρωσίας στην Ουκρανία. Παράλληλα, αυτή η επίσκεψη είναι μια ευκαιρία να αξιολογήσουμε εκ νέου το επίπεδο της σχέσης μας. Πιστεύω ειλικρινά ότι είναι στο υψηλότερο, ιστορικά, επίπεδο. Και δεν αναφέρομαι μόνο στο αμυντικό σκέλος της σχέσης μας, αλλά και στο εμπόριο, τις επενδύσεις, τον ρόλο της Ελλάδας ως αξιόπιστου εταίρου στην Ανατολική Μεσόγειο, ως μιας χώρας που ξεπέρασε τη χρηματοπιστωτική κρίση με μια οικονομία που αναπτύσσεται και αποτελεί πυλώνα σταθερότητας τόσο στα Βαλκάνια όσο και στην ευρύτερη περιοχή.
Επομένως όταν μιλάμε για θέματα όπως η ενεργειακή ασφάλεια, υπάρχουν πολλά περισσότερα που μπορούμε να κάνουμε μαζί. Και είμαι πολύ χαρούμενος που βρίσκομαι εδώ μαζί σας για να συζητήσουμε αυτά τα σημαντικά θέματα και που, αργότερα, θα μπορέσω να απευθυνθώ στους πολλούς Ελληνοαμερικανούς φίλους σας. Γνωρίζω καλά πόσο στενοί είναι οι δεσμοί σας με τους Έλληνες και τους Ελληνοαμερικανούς, και είναι τιμή μου που θα τους συναντήσω εδώ, στον Λευκό Οίκο. Joe Biden: Δική μου χαρά η παρουσία σας εδώ. Σας ευχαριστώ. Και περιμένω να ξεκινήσει η συζήτησή μας. "
2022-05-11,29286,https://www.primeminister.gr/2022/05/11/29286,"Ενημερωτικό σημείωμα για τη συνάντηση του Πρωθυπουργού Κυριάκου Μητσοτάκη με αντιπροσωπεία της Κίνησης Γαλλικών Επιχειρήσεων, στο Μέγαρο Μαξίμου | Ο Πρωθυπουργός της Ελληνικής Δημοκρατίας","«Η σχέση Ελλάδας – Γαλλίας είναι ξεχωριστή. Είναι ξεχωριστή σε πολιτικό επίπεδο. Όπως γνωρίζετε, υπέγραψα με τον Πρόεδρο Macron μια συμφωνία στρατηγικής εταιρικής σχέσης πέρυσι στο Παρίσι, η οποία είναι ιδιαίτερα σημαντική για τη γεωπολιτική παρουσία της Γαλλίας στην Ανατολική Μεσόγειο. Με τον Πρόεδρο Macron διατηρώ μια πολύ προσωπική και στενή σχέση. Είναι ο πιο δημοφιλής ξένος ηγέτης στην Ελλάδα και θα έλεγα ότι η Γαλλία είναι ίσως η πιο δημοφιλής χώρα από όλες στην Ελλάδα, κάτι που πιστεύω ότι πρέπει να λάβετε υπόψη όταν σκέφτεστε είτε να επεκτείνετε την παρουσία σας είτε να δραστηριοποιηθείτε πιο ενεργά στην Ελλάδα», τόνισε ο Πρωθυπουργός Κυριάκος Μητσοτάκης στη συνάντηση που είχε σήμερα στο Μέγαρο Μαξίμου με αντιπροσωπεία της Κίνησης Γαλλικών Επιχειρήσεων (Mouvement des Entreprises de France – MEDEF), του μεγαλύτερου συνδέσμου επιχειρήσεων και βιομηχανιών της Γαλλίας. «Το μήνυμα που λάβατε, ότι η Ελλάδα έχει επιστρέψει, είναι η αλήθεια. Αυτό δείχνει εμφανώς η συνολική απόδοση των μακροοικονομικών δεικτών, αλλά είναι επίσης και η αίσθηση που εισπράττεις όταν ταξιδεύεις απλά σε όλη τη χώρα», πρόσθεσε ο Κυριάκος Μητσοτάκης. «Εντυπωσιασμένοι με τον αέρα αλλαγής» που πνέει στην Ελλάδα, δήλωσαν οι Γάλλοι επιχειρηματίες, επισημαίνοντας ότι το επενδυτικό ενδιαφέρον επιστρέφει στη χώρα, ως αποτέλεσμα της δουλειάς της ελληνικής κυβέρνησης. «Αν κοιτάξετε τον αριθμό των ξένων εταιρειών, όχι μόνο γαλλικών, που επενδύουν στην Ελλάδα, είναι πράγματι αξιοσημείωτο πόσο γρήγορα επιτεύχθηκε αυτή η αλλαγή. Και αυτό που είναι επίσης ενδιαφέρον είναι ότι οι ξένες εταιρείες δεν επενδύουν μόνο σε τομείς όπου η Ελλάδα είχε ένα παραδοσιακό συγκριτικό πλεονέκτημα, όπως ο τουρισμός και ενδεχομένως οι ανανεώσιμες πηγές ενέργειας. Εξετάζουν επίσης τους τομείς της υψηλής τεχνολογίας, της υλικοτεχνικής υποστήριξης (logistics), της εκπαίδευσης, της υγείας, αποδίδοντας αξία στο γεγονός ότι αυτή η χώρα διαθέτει πολύ υψηλής ποιότητας ανθρώπινο δυναμικό», σημείωσε ο Κυριάκος Μητσοτάκης, παρουσιάζοντας τις προοπτικές της ελληνικής οικονομίας και το τρέχον πρόγραμμα μεταρρυθμίσεων που καθιστά τη χώρα έναν ανταγωνιστικό επενδυτικό προορισμό. Ο Πρωθυπουργός τόνισε ιδιαίτερα το πρόβλημα του κόστους της ενέργειας κι επανέλαβε ότι πρέπει να αναζητηθεί λύση σε ευρωπαϊκό επίπεδο. «Πρόσφατα θεσπίσαμε ένα πολύ δυναμικό και ουσιαστικό πακέτο ώστε να μειωθούν οι λογαριασμοί ηλεκτρικής ενέργειας στη χώρα μας. Αλλά περιμένω επίσης η Ευρώπη να συντονίσει τις ενέργειές μας και να κατανοήσει ότι πρόκειται για μια ευρωπαϊκή πρόκληση που απαιτεί ευρωπαϊκή απάντηση. Το κάναμε πέρυσι με το Ταμείο Ανάκαμψης και το πακέτο NextGenerationEU. Νομίζω ότι χρειάζεται να το κάνουμε ξανά για την ενέργεια», ανέφερε ο Κυριάκος Μητσοτάκης. Από την πλευρά τους, οι εκπρόσωποι των γαλλικών επιχειρήσεων εξέφρασαν το ενδιαφέρον τους για τις νέες προοπτικές που δημιουργούνται και την εμπιστοσύνη τους στη μακροπρόθεσμη σταθερότητα, βιωσιμότητα και στο αναπτυξιακό δυναμικό της ελληνικής οικονομίας. Στη συνάντηση μετείχαν εκπρόσωποι μερικών από τις μεγαλύτερες γαλλικές επιχειρήσεις, με επικεφαλής τον πρόεδρο του MEDEF Geoffroy Roux de Bézieux. Στην αντιπροσωπεία συμμετείχαν και άλλα υψηλόβαθμα στελέχη του συνδέσμου, μεταξύ των οποίων ο Πρόεδρος της L’ Oreal, Jean-Paul Agon, καθώς και στελέχη που εκπροσωπούν, μεταξύ άλλων, τις Airbus, Bollore, Bouygues Batiment International, Egis, Fives, Galileo Global, Idemia, Iveco France, Louis Dreyfus Armateurs Group, Naval Group, Ratp Development, Safran, Saur International, Sulo, Thales και Vinci Concessions. Εκ μέρους του ΣΕΒ μετείχαν ο Αναπληρωτής Γενικός Διευθυντής του Συνδέσμου Γιώργος Ξηρογιάννης και ο Ευθύμιος Βιδάλης, Πρόεδρος της Εκτελεστικής Επιτροπής. Στη συνάντηση ήταν παρών επίσης ο Επικεφαλής του Οικονομικού Γραφείου του Πρωθυπουργού Αλέξης Πατέλης. Ολόκληρη η εισαγωγική τοποθέτηση του Πρωθυπουργού Είναι χαρά μου που σας υποδέχομαι εδώ. Σας ευχαριστώ πολύ για την επίσκεψή σας. Σας ευχαριστώ για τα καλά σας λόγια και χαίρομαι που είχατε μια παραγωγική επίσκεψη μέχρι τώρα. Πράγματι, το μήνυμα που λάβατε, ότι η Ελλάδα έχει επιστρέψει, είναι η αλήθεια. Αυτό καταδεικνύει εμφανώς η συνολική απόδοση των μακροοικονομικών δεικτών, αλλά είναι επίσης και η αίσθηση που εισπράττεις όταν ταξιδεύεις απλά σε όλη τη χώρα, όταν συνομιλείς με τον μέσο πολίτη, όχι μόνο με υπουργούς, με τους επιχειρηματικούς σου εταίρους. Και ξέρω ότι πολλοί από εσάς δραστηριοποιείστε στην Ελλάδα εδώ και πολλά χρόνια και θα ήθελα να ευχαριστήσω τις εταιρείες που παρέμειναν στην Ελλάδα κατά την πολύ δύσκολη δεύτερη δεκαετία του 21ου αιώνα, όταν βιώσαμε τον δικό μας «οικονομικό εφιάλτη». Οι γαλλικές εταιρείες παραμένουν αφοσιωμένες στην Ελλάδα και είναι κάτι που εκτιμούμε πολύ. Θα ήθελα επίσης να επισημάνω ότι η σχέση Ελλάδας – Γαλλίας είναι ξεχωριστή. Είναι ξεχωριστή σε πολιτικό επίπεδο. Όπως γνωρίζετε, υπέγραψα με τον Πρόεδρο Macron μια συμφωνία στρατηγικής εταιρικής σχέσης πέρυσι στο Παρίσι, η οποία είναι ιδιαίτερα σημαντική για τη γεωπολιτική παρουσία της Γαλλίας στην Ανατολική Μεσόγειο. Με τον Πρόεδρο Macron διατηρώ μια πολύ προσωπική και στενή σχέση. Είναι ο πιο δημοφιλής ξένος ηγέτης στην Ελλάδα και θα έλεγα ότι η Γαλλία είναι ίσως η πιο δημοφιλής χώρα από όλες στην Ελλάδα, κάτι που πιστεύω ότι πρέπει να λάβετε υπόψη όταν σκέφτεστε είτε να επεκτείνετε την παρουσία σας είτε να δραστηριοποιηθείτε πιο ενεργά στην Ελλάδα. Βρισκόμαστε τώρα εν μέσω ριζικών γεωπολιτικών αλλαγών, αντιμετωπίζοντας μεγάλες προκλήσεις όσον αφορά το κόστος της ενέργειας και τον πληθωρισμό. Αλλά αυτή η κρίση, θεωρώ ότι δεν πρέπει να επισκιάσει τα συνολικά επιτεύγματα της χώρας τα τελευταία τρία χρόνια. Όταν αναλάβαμε τη διακυβέρνηση, είχαμε λάβει από τον ελληνικό λαό μια πολύ σαφή εντολή για αλλαγή: βιώσιμη ανάπτυξη, βελτίωση του διαθέσιμου εισοδήματος των Ελλήνων, μείωση φόρων, προσέλκυση επενδύσεων και μείωση της ανεργίας δημιουργώντας νέες, καλά αμειβόμενες θέσεις εργασίας. Και παρ’ όλες τις δυσκολίες, έχουμε ανταποκριθεί σε αυτήν την εντολή μέχρι τώρα. Είμαι βέβαιος ότι γνωρίζετε τη συνολική επίδοση της οικονομίας, αλλά θα ήθελα να τονίσω ιδιαίτερα τη μείωση της ανεργίας, η οποία ήταν αξιοσημείωτη. Και η πορεία της ανεργίας είναι καθοδική, ώστε να τη μειώσουμε σε μονοψήφια επίπεδα. Αυτό οφείλεται στην εισροή ξένων επενδύσεων στη χώρα, αλλά και την αναζωογόνηση των ελληνικών επιχειρήσεων. Έπρεπε πάντα να ξεπεράσουμε τη μεγάλη πρόκληση να γεφυρώσουμε ένα πολύ βαθύ επενδυτικό έλλειμμα. Αν κοιτάξετε τις επενδύσεις ως ποσοστό του ΑΕΠ στην Ελλάδα, ήταν πολύ χαμηλό σε σύγκριση με τον μέσο όρο της ΕΕ. Αλλά αυτό αλλάζει. Αν κοιτάξετε τον αριθμό των ξένων εταιρειών, όχι μόνο γαλλικών, που επενδύουν στην Ελλάδα, είναι πράγματι αξιοσημείωτο πόσο γρήγορα επιτεύχθηκε αυτή η αλλαγή. Και αυτό που είναι επίσης ενδιαφέρον είναι ότι οι ξένες εταιρείες δεν επενδύουν μόνο σε τομείς όπου η Ελλάδα είχε ένα παραδοσιακό συγκριτικό πλεονέκτημα, όπως ο τουρισμός και ενδεχομένως οι ανανεώσιμες πηγές ενέργειας. Εξετάζουν επίσης τους τομείς της υψηλής τεχνολογίας, των logistics, της εκπαίδευσης, της υγείας, πραγματικά αποδίδοντας αξία στο γεγονός ότι αυτή η χώρα διαθέτει πολύ υψηλής ποιότητας ανθρώπινο δυναμικό. Συνεπώς, ο λόγος που οι άνθρωποι επενδύουν στην Ελλάδα σήμερα δεν είναι μόνο επειδή έχουμε υπέροχο καιρό και επειδή, κατά τη γνώμη μου, το τουριστικό μας προϊόν είναι ασυναγώνιστο. Δεν επενδύουν στη χώρα μας μόνο επειδή έχουμε άφθονη αιολική και ηλιακή ενέργεια. Υπάρχουν και άλλες χώρες που έχουν παρόμοια πλεονεκτήματα. Αλλά αυτό που βρίσκουν στην Ελλάδα είναι ένα εργατικό δυναμικό με υψηλή κατάρτιση και εξειδίκευση. Έλληνες νεαρής ηλικίας, πολύ πρόθυμους να εργαστούν σκληρά για να εξασφαλίσουν ότι μπορούν να χτίσουν ένα καλύτερο μέλλον για τους εαυτούς τους και τις οικογένειές τους. Και πολλοί από αυτούς, όπως επισημάνατε, βρίσκονται σήμερα εκτός Ελλάδας και επιθυμούν να επιστρέψουν. Έχουμε λοιπόν μια δεξαμενή ειδικευμένου εργατικού δυναμικού της τάξης των 500.000 νέων Ελλήνων που έφυγαν στα χρόνια της κρίσης και για πρώτη φορά επιδιώκουν να επιστρέψουν. Και μερικές φορές ο ευκολότερος τρόπος για να επιστρέψουν είναι να εργαστούν σε μια μεγάλη ξένη εταιρεία, όπως η δική σας. Αυτό κάνει τη μετάβαση πολύ πιο ομαλή. Συνολικά, λοιπόν, έχουμε λόγους να είμαστε ευχαριστημένοι με τις επιδόσεις της οικονομίας. Γνωρίζουμε όμως πολύ καλά και τις δυσκολίες που έχουμε μπροστά μας. Μας απασχολεί πολύ το αυξανόμενο κόστος της ενέργειας. Πρόσφατα θεσπίσαμε ένα πολύ δυναμικό και ουσιαστικό πακέτο ώστε να μειωθούν οι λογαριασμοί ηλεκτρικής ενέργειας στη χώρα μας και να αποσυνδεθούν οι τιμές του φυσικού αερίου από αυτές της ηλεκτρικής ενέργειας, κάτι που είχε οδηγήσει τους οικιακούς λογαριασμούς του ηλεκτρικού σε ύψος που δεν μπορούσε να εξυπηρετηθεί. Αλλά φυσικά, περιμένω επίσης η Ευρώπη να συντονίσει τις ενέργειές μας και να κατανοήσει ότι πρόκειται για μια ευρωπαϊκή πρόκληση που απαιτεί ευρωπαϊκή απάντηση. Το κάναμε πέρυσι με το Ταμείο Ανάκαμψης και το πακέτο NextGenerationEU. Νομίζω ότι χρειάζεται να το κάνουμε ξανά για την ενέργεια. Σε αντίθετη περίπτωση, θα δώσουμε περισσότερα επιχειρήματα στους λαϊκιστές που υπάρχουν σε όλες τις κοινωνίες, ώστε να μας επιτίθενται και να προτείνουν τις πολύ απλοϊκές συνταγές τους ως αβάσιμες λύσεις σε πολύ περίπλοκα προβλήματα. Αλλά σε τελική ανάλυση, πρόκειται για έργο που αφορά τον μακροπρόθεσμο μετασχηματισμό ολόκληρης της χώρας. Ήμουν πάντοτε πολύ σαφής ότι όταν μιλάμε για τις μεταρρυθμίσεις που χρειάζεται να εφαρμόσουμε πρόκειται για ένα σχέδιο που, ελπίζουμε να έχει δημιουργήσει μία εντελώς διαφορετική Ελλάδα έως το 2030. Μέχρι τότε πρέπει να έχουμε ξεπεράσει τους περισσότερους εταίρους μας στην ΕΕ και να αναμορφώσουμε πραγματικά τη χώρα. Να αλλάξουμε ριζικά τον τρόπο με τον οποίο λειτουργούμε, τον τρόπο που συνεργαζόμαστε με το κράτος, τον πώς χρησιμοποιούμε την ψηφιακή τεχνολογία και υιοθετούμε την πράσινη μετάβαση. Αυτό είναι κάτι που εξακολουθεί να μας προκαλεί μεγάλο ενδιαφέρον. Και θεωρώ ότι το επιτελείο μας είναι πολύ συγκεντρωμένο στον στόχο του και πολύ δραστήριο. Πιστεύω ότι έχουμε δημιουργήσει μια καλή ομάδα και είμαστε όλοι αφοσιωμένοι στο έργο μας για τον μετασχηματισμό της χώρας. Και ειλικρινά, θέλουμε όλοι να γίνετε τμήμα του δικού μας success story και να παρουσιάσετε τα επιχειρήματα αυτά και στις μικρότερες επιχειρήσεις. Θα χαρώ πολύ να σας επισκεφθώ στη Γαλλία, εάν το πρόγραμμά μου το επιτρέψει. Οι μεγάλες εταιρείες, πιστεύω, γνωρίζουν τι συμβαίνει στην Ελλάδα, αλλά υπάρχει μια σειρά από εταιρείες κάτω από τις μεγάλες πολυεθνικές, οι οποίες έχουν τη δυνατότητα να επενδύσουν στο εξωτερικό και θα μπορούσαν να στραφούν στην Ελλάδα ή τα Βαλκάνια. Γιατί η Ελλάδα είναι πύλη εισόδου για τα Βαλκάνια, τη Μέση Ανατολή, τη Βόρεια Αφρική, και αποτελεί φυσική βάση για την επέκταση των δραστηριοτήτων τους. Σας παρακαλούμε, λοιπόν, να μεταφέρετε στους συνεργάτες σας την πρόσκληση αυτή και θα χαρούμε πολύ να υποδεχτούμε ακόμη περισσότερες γαλλικές επιχειρήσεις στην Ελλάδα. Ο Πρέσβης σας κάνει εξαιρετική δουλειά και αποτελεί -όπως πρέπει άλλωστε- θερμό υποστηρικτή των γαλλικών επιχειρηματικών συμφερόντων στη χώρα μας. Θα κλείσω όμως με ό,τι είπα στην αρχή. Ελλάδα και Γαλλία μοιράζονται μία ειδική σχέση και έναν ιδιαίτερο δεσμό που δημιουργεί μια πολύ θετική ατμόσφαιρα όταν γαλλικές επιχειρήσεις επενδύουν ή κάνουν δουλειές στην Ελλάδα. Και φυσικά, κάποιοι από εσάς έχετε εκτιμήσει τόσο πολύ τη χώρα μας που έχετε μάθει και τη γλώσσα. Δεν περιμένουμε βεβαίως από όλους σας να κάνετε το ίδιο, αλλά ποτέ δεν είναι αργά! Αντιμετωπίζουμε την Ελλάδα όχι απλώς ως μια χώρα όπου μπορείτε να περάσετε υπέροχες καλοκαιρινές διακοπές, αλλά ως μια χώρα όπου μπορείτε να ζήσετε ολόκληρο τον χρόνο. Μια χώρα όπου μπορείτε να αναπτύξετε επιχειρήσεις. Και, ασφαλώς, μια χώρα που, όπως είπα, είναι βάση για την περαιτέρω επέκτασή σας σε ολόκληρη την περιοχή μας. "
2022-05-09,29279,https://www.primeminister.gr/2022/05/09/29279,"Κοινή Δήλωση Ελλάδος-ΗΑΕ επ’ ευκαιρία της επίσημης επίσκεψης στα ΗΑΕ της Α.Ε. του Πρωθυπουργού της Ελλάδος, κ. Κυριάκου Μητσοτάκη | Ο Πρωθυπουργός της Ελληνικής Δημοκρατίας","Η Αυτού Υψηλότης Σεΐχης Mohammed Bin Zayed Al Nahyan, Πρίγκηπας Διάδοχος του Άμπου Ντάμπι και Αναπληρωτής Ανώτατος Διοικητής των Ενόπλων Δυνάμεων των Ηνωμένων Αραβικών Εμιράτων, και η Α.E. ο Πρωθυπουργός της Ελληνικής Δημοκρατίας, κ. Κυριάκος Μητσοτάκης συναντήθηκαν στο Άμπου Ντάμπι στις 9 Μαΐου 2022. Ο Πρωθυπουργός της Ελληνικής Δημοκρατίας και η Αυτού Υψηλότης εξήραν τους ισχυρούς δεσμούς μεταξύ των δύο χωρών, καθώς και τη διμερή Ευρεία Στρατηγική Εταιρική Σχέση που συμφωνήθηκε τον Νοέμβριο του 2020, η οποία έδωσε νέα ώθηση στις διμερείς σχέσεις. Ο Διάδοχος του Άμπου Ντάμπι συνεχάρη τον Πρωθυπουργό και τον Ελληνικό λαό για την 201η επέτειο της Ημέρας Ελληνικής Ανεξαρτησίας που εορτάσθηκε στις 25 Μαρτίου. Ο Πρωθυπουργός της Ελληνικής Δημοκρατίας συνεχάρη την Αυτού Υψηλότητα και τον λαό των ΗΑΕ για την επιτυχή διεξαγωγή της EXPO2020 Dubai και για την επιλογή να φιλοξενήσουν την 28η σύνοδο της Διάσκεψης των Μερών (COP 28) της Σύμβασης-Πλαίσιο των Ηνωμένων Εθνών για την Κλιματική Αλλαγή το 2023. Ο Πρωθυπουργός χαιρέτισε, επίσης, το γεγονός πως η EXPO2020 Dubai παρέσχε μία πλατφόρμα προώθησης του παγκόσμιου διαλόγου και της καινοτομίας και καθιέρωσε τα ΗΑΕ ως εταίρο για τα έθνη του κόσμου να συνεργασθούν και να αντιμετωπίσουν παγκόσμιες προκλήσεις. Το ελληνικό περίπτερο, μέσω του κεντρικού θέματος «Η Ελλάδα Αύριο, Σήμερα», παρέσχε στους επισκέπτες την ευκαιρία να μάθουν για τους βασικούς πυλώνες της οικονομίας και της κοινωνίας της Ελληνικής Δημοκρατίας και για τη μετάβαση από την αρχαιότητα στην Ελλάδα του αύριο. Μέσω της συμμετοχής της στην EXPO2020 Dubai, η Ελλάδα παρουσίασε τα επιτεύγματά της στην καινοτομία, την τεχνολογία και τον ψηφιακό μετασχηματισμό, που την έχουν καταστήσει ασφαλή επενδυτικό προορισμό. Ο Πρωθυπουργός και η Αυτού Υψηλότης εξέφρασαν τη δέσμευση να εργασθούν στενά και από κοινού για την επιτάχυνση των παγκόσμιων προσπαθειών για την αντιμετώπιση της κλιματικής αλλαγής και για την περιβαλλοντική προστασία, καθώς και για τη δημιουργία ενός πιο βιώσιμου οικονομικού μέλλοντος. Οι δύο ηγέτες επιβεβαίωσαν την αποφασιστικότητά τους να εμβαθύνουν και να διευρύνουν περαιτέρω τη σχέση ΗΑΕ-Ελλάδος στους περισσότερους δυνατούς τομείς και να ενώσουν τις δυνάμεις τους για την αντιμετώπιση κοινών παγκόσμιων και περιφερειακών προκλήσεων και για τη διερεύνηση νέων ευκαιριών προώθησης της ειρήνης και της ευημερίας. Εξωτερική Πολιτική, Περιφερειακά Ζητήματα, Ειρήνη και Σταθερότητα Οι δύο χώρες επανέλαβαν την ακλόνητη δέσμευσή τους για εμβάθυνση της στρατηγικής εταιρικής σχέσης τους στα πεδία της εξωτερικής πολιτικής και της περιφερειακής ασφάλειας και άμυνας. Ο Πρωθυπουργός συνεχάρη τα ΗΑΕ για την τρέχουσα θητεία τους ως μη-μόνιμο μέλος του Συμβουλίου Ασφαλείας των ΗΕ για την περίοδο 2022-2023. Η Αυτού Υψηλότης επανέλαβε την υποστήριξη των ΗΑΕ στην υποψηφιότητα της Ελλάδος για τη θέση μη-μόνιμου μέλους στο Συμβούλιο Ασφαλείας των ΗΕ για την περίοδο 2025-26. Τα ΗΑΕ και η Ελλάδα επαναβεβαίωσαν την προσήλωσή τους να εργασθούν από κοινού για την προώθηση της διεθνούς ειρήνης και ασφάλειας. Οι δύο ηγέτες συζήτησαν τις μακροπρόθεσμες στρατηγικές επιπτώσεις της παγκόσμιας ανάκαμψης από τον COVID 19. Οι ηγέτες εξέφρασαν τη δέσμευσή τους στην υποστήριξη των προσπαθειών προώθησης της ειρήνης και της σταθερότητας, τόσο σε περιφερειακό όσο και σε διεθνές επίπεδα, στη βάση του διεθνούς δικαίου, συμπεριλαμβανομένου του Δικαίου της Θάλασσας. Επιβεβαίωσαν, επίσης, ότι οι πολιτικές διαδικασίες και ο διάλογος, βασισμένοι στις θεμελιώδεις αρχές του Χάρτη των ΗΕ, παραμένουν η κατευθυντήρια πυξίδα με στόχο την επίτευξη βιώσιμων λύσεων για όλες τις συγκρούσεις και διενέξεις και τόνισαν τη σημασία ειρηνικής επίλυσης των διαφορών μεταξύ κρατών. Σημείωσαν, επίσης, πως η διατήρηση της σταθερότητας και της ευημερίας παραμένει προτεραιότητα για την επίτευξη περιφερειακής ειρήνης και ασφάλειας. Υπό το πρίσμα αυτό, συμφώνησαν πως η υπονόμευση της κυριαρχίας και της εδαφικής ακεραιότητας οποιασδήποτε από τις δύο χώρες αποσταθεροποιεί την περιφερειακή ειρήνη και ασφάλεια. Ο Πρωθυπουργός της Ελληνικής Δημοκρατίας επανέλαβε την έντονη καταδίκη των τρομοκρατικών επιθέσεων εναντίον των ΗΑΕ και επιβεβαίωσε την αλληλεγγύη και την πλήρη στήριξη προς τα ΗΑΕ έναντι των επιθέσεων αυτών. Και οι δύο ηγέτες εξέφρασαν εμπιστοσύνη στην ικανότητά τους να αντιμετωπίσουν μελλοντικές προκλήσεις με βάση την ισχύ της υπάρχουσας ευρείας και στέρεης εταιρικής σχέσης, η οποία συνεισφέρει στην αύξηση της αμοιβαίας ασφάλειας, σταθερότητας, οικονομικής ανάπτυξης και εμβληματικής συνεργασίας. Οικονομία, Επενδύσεις, Βιομηχανία και Ενέργεια Τα ΗΑΕ και η Ελληνική Δημοκρατία διατηρούν μία σημαντική εμπορική και επενδυτική σχέση, με συνολικό όγκο εμπορίου 560 εκατ. δολάρια ΗΠΑ το 2021, αυξημένο κατά 67,4%, σε σύγκριση με το 2020, προωθώντας την καινοτομία, τη δημιουργία θέσεων εργασίας και την οικονομική ανάπτυξη στα ΗΑΕ και την Ελλάδα. Οι ηγέτες έθεσαν στόχους για την αύξηση των οικονομικών ανταλλαγών μεταξύ των δύο χωρών και συζήτησαν νέες ευκαιρίες συνεργασίας, συμπεριλαμβανομένων στρατηγικών κοινών επενδύσεων σε ενέργεια, βιομηχανία και τεχνολογία, με ιδιαίτερη έμφαση στις φιλικές προς το περιβάλλον τεχνολογίες, τις ανανεώσιμες πηγές ενέργειας, το υδρογόνο και την απανθρακοποίηση της βιομηχανίας. Οι ηγέτες παρέστησαν στην υπογραφή Μνημονίου Κατανόησης για την Οικονομική και Τεχνική Συνεργασία, με στόχο την περαιτέρω ενίσχυση της οικονομικής συνεργασίας των δύο χωρών. Τα ΗΑΕ και η Ελληνική Δημοκρατία συμφώνησαν να θεσπίσουν μια Επενδυτική Πρωτοβουλία €4 δισ. για τη διευκόλυνση επενδύσεων στην ελληνική οικονομία σε ένα ευρύ φάσμα τομέων, συμπεριλαμβανομένων των υποδομών, των ανανεώσιμων πηγών ενέργειας και των νέων μορφών ενέργειας, της υγειονομικής περίθαλψης, των φαρμάκων, των τροφίμων, της γεωργίας και της εφοδιαστικής αλυσίδας. Για τον σκοπό αυτό, υπεγράφη Μνημόνιο Κατανόησης μεταξύ της ADQ των ΗΑΕ και της Ελληνικής Αναπτυξιακής Τράπεζας και της Ελληνικής Αναπτυξιακής Τράπεζας Επενδύσεων. Επιπλέον, η Mubadala Investment Company και η Ελληνική Αναπτυξιακή Τράπεζα Επενδύσεων συμφώνησαν να επεκτείνουν την εταιρική σχέση τους στην κοινή επενδυτική πλατφόρμα €400 εκατομμυρίων που συνεστήθη το 2018. Οι ηγέτες παρέστησαν στην υπογραφή ενός Μνημονίου Κατανόησης στον τομέα της βιομηχανίας και των προηγμένων τεχνολογιών και ενός Μνημονίου Κατανόησης στον τομέα της τυποποίησης και συμμόρφωσης με πρότυπα. Στο πλαίσιο της Ευρείας Στρατηγικής Εταιρικής Σχέσης, τα ΗΑΕ και η Ελλάδα εργάζονται ενεργά για την διεύρυνση των διμερών δεσμών στον τομέα της ενέργειας. Η Εθνική Εταιρεία Πετρελαίου του Άμπου Ντάμπι (ADNOC) και η Motor Oil υπέγραψαν μια Στρατηγική Συμφωνία-Πλαίσιο για διερεύνηση ευκαιριών παροχής φορτίων υγροποιημένου φυσικού αερίου (LNG) στην Ελλάδα, συμπεριλαμβανομένης της μελλοντικής πλωτής μονάδας αποθήκευσης υγροποιημένου φυσικού αερίου και της μονάδας επαναεριοποίησης (FSRU) της “Dioriga Gas”, καθώς και για τη διερεύνηση άλλων ευκαιριών συνεργασίας στον  τερματικό σταθμό της “Dioriga Gas”. Η διμερής συνεργασία στον τομέα των ανανεώσιμων πηγών ενέργειας θα διευρυνθεί και θα εμβαθυνθεί μέσω τριών νέων συμφωνιών που υπογράφηκαν από την Abu Dhabi Future Energy Company (Masdar): ένα Μνημόνιο Κατανόησης με την Ελληνική Κυβέρνηση για την ανάπτυξη των ανανεώσιμων πηγών ενέργειας και λύσεις ενεργειακής απόδοσης στα οικολογικά νησιά· ένα Μνημόνιο Κατανόησης για τη σύσταση Κοινοπραξίας με τον τοπικό εταίρο Kyoto Α.Ε. για την ανάπτυξη χερσαίων έργων ανανεώσιμων πηγών ενέργειας στην Ελλάδα· και ένα Μνημόνιο Κατανόησης με τη Motor Oil για την ανάπτυξη υπεράκτιων πάρκων παραγωγής αιολικής ενέργειας και άλλων έργων παραγωγής ενέργειας από ανανεώσιμες πηγές στην Ελλάδα. Δράση για το Κλίμα Αναγνωρίζοντας πως η ισχυρή, αποφασιστική δράση για το κλίμα μπορεί να αποτελέσει κινητήρια δύναμη για οικονομική ανάπτυξη, δημιουργία θέσεων εργασίας και βιώσιμη ανάπτυξη, οι ηγέτες υπογράμμισαν τη βούληση ενίσχυσης της συνεργασίας δράσης για το κλίμα για τη διευκόλυνση της ενεργειακής μετάβασης και της εφαρμογής της Συμφωνίας των Παρισίων. Οι ηγέτες συμφώνησαν να συνεργασθούν στενά στο πλαίσιο της Διάσκεψης των Μερών της Σύμβασης-Πλαίσιο των ΗΕ για την Κλιματική Αλλαγή και να υποστηρίξουν τις εκατέρωθεν προσπάθειες για καθαρή ενέργεια. Οι ηγέτες συμφώνησαν να ενισχύσουν τη διμερή συνεργασία για την επιτάχυνση της κλιματικής δράσης και της περιβαλλοντικής προστασίας και χαιρέτησαν την υπογραφή ενός Μνημονίου Κατανόησης συνεργασίας για την κλιματική δράση. Υγεία Οι ηγέτες εστίασαν στην επιτυχή αντιμετώπιση της πανδημίας του κορωνοϊού από τις δύο χώρες, υπογράμμισαν τη δέσμευση για την ενίσχυση της συνεργασίας και της ανταλλαγής τεχνογνωσίας μεταξύ των δύο χωρών στον τομέα της υγείας, και παρέστησαν στην υπογραφή Μνημονίου Κατανόησης για τον συντονισμό προσπαθειών και την εμβάθυνση της συνεργασίας στον ιατρικό τομέα, ως καταλύτη για την οικοδόμηση πιο ανθεκτικών κοινωνιών. Άμυνα και Ασφάλεια Οι δύο χώρες αναγνωρίζουν τη σημασία της διμερούς αμυντικής συνεργασίας, η οποία αποτυπώνεται σε συμφωνίες που διευκολύνουν τις συνεργατικές διαδικασίες. Οι δύο πλευρές εξέφρασαν την επιθυμία τους να διατηρήσουν και να εμβαθύνουν τις αμυντικές σχέσεις τους, ιδίως στους τομείς της τεχνικής εκπαίδευσης και των κοινών ασκήσεων. Οι δύο ηγέτες χαιρέτισαν την υπογραφή Μνημονίου Κατανόησης για τη συνεργασία στην Ασφάλεια, την Καταπολέμηση του Οργανωμένου Εγκλήματος και της Τρομοκρατίας.   "
2022-05-09,29271,https://www.primeminister.gr/2022/05/09/29271,"Δηλώσεις του Πρωθυπουργού Κυριάκου Μητσοτάκη με τον Διάδοχο του Θρόνου του Άμπου Ντάμπι Mohammed Bin Zayed Al Nahyan, στα Ηνωμένα Αραβικά Εμιράτα | Ο Πρωθυπουργός της Ελληνικής Δημοκρατίας","Ο στρατηγικός χαρακτήρας των σχέσεων Ελλάδας και Ηνωμένων Αραβικών Εμιράτων επιβεβαιώθηκε στη συνάντηση που είχε ο Πρωθυπουργός Κυριάκος Μητσοτάκης με τον Διάδοχο του Θρόνου του Άμπου Ντάμπι Mohammed bin Zayed Al Nahyan, κατά την επίσημη επίσκεψη που πραγματοποιεί ο Πρωθυπουργός στα Ηνωμένα Αραβικά Εμιράτα. Στην έναρξη της συνάντησης έγιναν οι παρακάτω δηλώσεις: Mohammed bin Zayed Al Nahyan: «Καλώς ήρθατε στα Ηνωμένα Αραβικά Εμιράτα. Υποδέχομαι έναν φίλο. Είμαστε βέβαιοι ότι αυτή η επίσκεψη θα ενδυναμώσει τις καλές σχέσεις που έχουν ήδη οι δύο χώρες. Οι σχέσεις μεταξύ των δύο χωρών μας που ξεκίνησαν το 1976 είναι δυναμικές και εξελίσσονται σε όλα τα πεδία. Η στρατηγική συμφωνία που υπογράψαμε το 2020 έδωσε μεγάλη ώθηση σε αυτές τις σχέσεις. Ως αποτέλεσμα, οι οικονομικές συναλλαγές μας αυξήθηκαν κατά 76% και αυτό είναι αποτέλεσμα της στρατηγικής συμφωνίας που υπογράψαμε. Τα Εμιράτα επιδιώκουν οι σχέσεις αυτές να προχωρήσουν σε όλα τα επίπεδα, όπως στην ενέργεια, την τεχνολογία, την υγεία, αλλά και την ασφάλεια τροφίμων. Παρακολουθούμε με μεγάλη ανησυχία τις εξελίξεις στην Ουκρανία, επειδή αυτές οι εξελίξεις έχουν επιπτώσεις σε πολλά επίπεδα. Η στάση μας από την αρχή ήταν να μεσολαβήσουμε και να βοηθήσουμε στην ανθρωπιστική πλευρά. Γι’ αυτό το λόγο τα Εμιράτα θα προσφέρουν ανθρωπιστική βοήθεια στους πολίτες που έχουν ανάγκη. Εμείς θα δώσουμε οποιαδήποτε βοήθεια χρειάζεται με τη συνδρομή των φίλων μας όπως η Ελλάδα. Για να ελαφρύνουμε όλες αυτές τις επιπτώσεις σε όλα τα επίπεδα. Επειδή αυτή η κρίση έχει επιπτώσεις στον τομέα της ενέργειας, εμείς δίνουμε πάντα σημασία στην ενεργειακή ασφάλεια. Ενδιαφερόμαστε για την σταθερότητα της αγοράς ενέργειας καθώς είμαστε και εμείς προμηθευτές ενέργειας. Παρά τις κρίσεις που υπάρχουν στην περιοχή της Μέσης Ανατολής και στη Μεσόγειο, η περιοχή έχει μεγάλες προοπτικές ανάπτυξης και ειρηνικής συνεργασίας. Τα Εμιράτα δραστηριοποιούνται προς αυτήν την κατεύθυνση για να προετοιμάσουν τέτοιες συνθήκες. Για να δημιουργήσουμε συνεργασίες με όλους, χωρίς εξαιρέσεις. Τα Ηνωμένα Αραβικά Εμιράτα και η Ελλάδα στοχεύουν στην ειρήνη και τη συνεργασία. Κύριε πρωθυπουργέ, αξιότιμε φίλε, σας καλωσορίζω για ακόμη μία φορά και επιθυμώ να έχουμε ακόμη μεγαλύτερη συνεργασία και να διαμορφώσουμε περισσότερες προοπτικές για το μέλλον». Κυριάκος Μητσοτάκης: «Υψηλότατε Πρίγκιπα Διάδοχε του Άμπου Ντάμπι, αγαπητέ μου φίλε Mohammed Bin Zayed Al Nahyan. Είναι πραγματικά πολύ μεγάλη μου χαρά που βρίσκομαι σήμερα κοντά σας, επικεφαλής πολυπληθούς αντιπροσωπείας υπουργών και στελεχών της κυβέρνησης, στην τρίτη μου επίσκεψη στα Ηνωμένα Αραβικά Εμιράτα από την ανάληψη των καθηκόντων μου. Και οι πυκνές επαφές μεταξύ των δύο χωρών μας, σε όλα τα επίπεδα, καταδεικνύουν -πιστεύω- το εξαιρετικό επίπεδο των διμερών μας σχέσεων και τη συναντίληψη που έχουμε σε ένα ευρύ φάσμα θεμάτων. Ταυτόχρονα, αποδεικνύουμε και την κοινή μας επιθυμία να προσδώσουμε ακόμα μεγαλύτερο βάθος στην πραγματικά στρατηγική εταιρική μας σχέση. Μια στρατηγική σχέση που, όπως είπατε, θεμελιώθηκε το 2020, αποκτά όμως σήμερα νέα δυναμική με την υπογραφή σημαντικού αριθμού μνημονίων κατανόησης για ένα μεγάλο εύρος θεμάτων μεταξύ των δύο χωρών μας. Και αυτή η στενή μας σχέση εδράζεται πάνω από όλα στις αδελφικές σχέσεις μεταξύ των δύο χωρών μας, στις κοινές αρχές και αξίες μας, κυρίως στην αταλάντευτη προσήλωση μας στις αρχές του Διεθνούς Δικαίου, ως του μοναδικού μηχανισμού επίλυσης διαφορών και ειρηνικής συνύπαρξης και συνεργασίας μεταξύ των λαών. Από πλευράς μου, θέλω να σας διαβεβαιώσω ότι η περαιτέρω οικοδόμηση αυτής της εταιρικής σχέσης αποτελεί εκ μέρους μου μία συνειδητή, σταθερή και μακροπρόθεσμη επιλογή. Άλλωστε, η σχέση μας συνδέεται άρρηκτα και με τα ευρύτερα συμφέροντα της Ευρωπαϊκής Ένωσης στην περιοχή. Και αναφερθήκατε εκτενώς στη σημασία πού αποδίδουμε όλοι μας, ως αποτέλεσμα της εισβολής στην Ουκρανία, στα ζητήματα που έχουν να κάνουν με την ενέργεια. Και στον τομέα αυτόν μπορούμε να ενισχύσουμε πολύ περισσότερο τη συνεργασία μας. Η Ελλάδα έχει τη δυνατότητα λόγω της γεωγραφικής της θέσης να γίνει πύλη εισόδου φυσικού αερίου από τη Μέση Ανατολή και από τη νοτιοανατολική Μεσόγειο προς την Ευρώπη. Σημαντικές επενδύσεις γίνονται σε αυτή την κατεύθυνση και θα θέλαμε να διερευνήσουμε περαιτέρω δυνατότητα στρατηγικής συνεργασίας και συμμετοχής κεφαλαίων από τα Ηνωμένα Αραβικά Εμιράτα σε αυτήν την κατεύθυνση. Ταυτόχρονα, η Ελλάδα επανενεργοποιεί το δικό της πρόγραμμα εξόρυξης για την εξεύρεση φυσικού αερίου εντός της ελληνικής επικράτειας. Και αυτή είναι μία προοπτική που ενδεχομένως να δημιουργεί δυνατότητες περαιτέρω στρατηγικής συνεργασίας. Γνωρίζω το προσωπικό σας ενδιαφέρον για το μέλλον της ενέργειας, για τις ανανεώσιμες πηγές ενέργειας. Και σε ζητήματα, όπως τα υπεράκτια αιολικά πάρκα, είμαστε έτοιμοι να κινηθούμε με μεγάλη ταχύτητα έτσι ώστε να δομήσουμε στρατηγικές συνεργασίες για να αξιοποιήσουμε αυτήν την πολύ σημαντική πηγή πλούτου για τη χώρα μας. Κατά συνέπεια, το φάσμα της συνεργασίας μας μπορεί να γίνει ευρύτερο και βαθύτερο. Και στο πρόσωπό σας βλέπω ένα σταθερό και πιστό φίλο της πατρίδας μου. Και θέλω να σας ευχαριστήσω για τη θερμή σας υποδοχή που επιφυλάξατε σε εμένα και στην αντιπροσωπεία μου. Και να σας διαβεβαιώσω ότι η Ελλάδα θα βρίσκεται στο πλευρό των Ηνωμένων Αραβικών Εμιράτων, όταν αυτά αισθάνονται ότι απειλούνται τα δικά τους στρατηγικά συμφέροντα. Αναφορικά με την Υεμένη, γνωρίζετε πως η Ελλάδα καταδίκασε απερίφραστα τις επιθέσεις εναντίον της χώρας σας. Και καταδικάζουμε και την απαράδεκτη στοχοποίηση αθώων πολιτών και υποδομών. Και πάλι θέλω, αγαπητέ μου φίλε, να σας ευχαριστήσω για τη θερμή σας υποδοχή. Να ανανεώσω την πρόσκλησή μου να επισκεφθείτε την Ελλάδα, καθώς λόγω της ασθένειάς μου από Covid αναγκαστήκαμε να μεταθέσουμε την προγραμματισμένη επίσκεψη την οποία είχαμε σχεδιάσει. Ελπίζω σύντομα να σας δοθεί η δυνατότητα να επισκεφτείτε και το νησί μου, την Κρήτη, για να ανανεώσουμε ακόμα μία φορά αυτούς τους δεσμούς ισχυρής φιλίας που χτίζουμε μεταξύ μας». "
2022-05-05,29261,https://www.primeminister.gr/2022/05/05/29261,Ανακοινώσεις του Πρωθυπουργού Κυριάκου Μητσοτάκη για το νέο Εθνικό Πρόγραμμα Στήριξης για την αντιμετώπιση των ανατιμήσεων στο ηλεκτρικό ρεύμα | Ο Πρωθυπουργός της Ελληνικής Δημοκρατίας,"Αγαπητοί μου συμπολίτες, Η ρωσική εισβολή στην Ουκρανία και ο πόλεμος που συνεχίζεται εκεί χτυπά ολόκληρο τον κόσμο, την Ευρώπη αλλά και τη χώρα μας. Και διεξάγεται όχι μόνο με πυραύλους και βόμβες, αλλά και με όπλο την ενέργεια και την τιμή του φυσικού αερίου, που έχει σκαρφαλώσει σε πρωτοφανή ύψη. Αυτή είναι που προκαλεί διαδοχικές ανατιμήσεις και ιδίως στο ηλεκτρικό ρεύμα. Ένα πρόβλημα που αντιμετωπίζεται στη ρίζα του μόνο με ενιαία ευρωπαϊκή απάντηση. Όμως, σε αντίθεση με τις πρωτοβουλίες που πήρε για το Ταμείο Ανάκαμψης, εδώ η Ευρώπη εμφανίζεται -μέχρι σήμερα τουλάχιστον- κατώτερη των περιστάσεων. Και, δυστυχώς, η λύση της αργεί. Γι’ αυτό και η Ελλάδα συνεχίζει να την διεκδικεί αλλά στο μεταξύ δεν αδρανεί. Δεν θα την περιμένει. Γιατί πρώτος εγώ αισθάνομαι ότι οι δυσκολίες των επιχειρήσεων και των νοικοκυριών μας δεν μπορούν να περιμένουν άλλο. Με απόφασή μου, λοιπόν, δρομολογείται ένα νέο Εθνικό Πρόγραμμα Στήριξης, με σταθερό προσανατολισμό τους πιο αδύναμους. Αυτήν τη φορά, όμως, και με μέτρα σημαντικής ανακούφισης για τη μεσαία τάξη. Βοηθήσαμε πολύ τα ευάλωτα νοικοκυριά, που είχαν χαμηλές καταναλώσεις. Αλλά είναι αλήθεια πως όσοι χρησιμοποίησαν λίγο περισσότερο ρεύμα -γιατί έπρεπε, για παράδειγμα, να θερμανθούν με κλιματιστικό ή έχουν μία μικρή δεύτερη κατοικία- βλέπουν υπέρογκες αυξήσεις στους λογαριασμούς τους. Με την κρατική στήριξη, αν και μεγάλη, να αποδεικνύεται μικρή για να σηκώσει το βάρος τους. Αυτό από σήμερα αλλάζει. Είμαι αποφασισμένος να διορθώσουμε τις αδικίες του χθες, να οργανώσουμε καλύτερα την άμυνα του σήμερα, αλλά και να αποτρέψουμε κινδύνους του αύριο. Το νέο μας Πρόγραμμα παρεμβαίνει σε τέσσερα πεδία: Πρώτον, η πολιτεία επιστρέφει στον ατομικό τραπεζικό λογαριασμό κάθε ιδιοκτήτη ή ενοικιαστή πρώτης κατοικίας το 60% όλων των πρόσθετων επιβαρύνσεων που έχει υποστεί, αναδρομικά από τον Δεκέμβριο έως και τον Μάιο. Το όριο της έκτακτης αυτής αποζημίωσης θα είναι τα 600 ευρώ και θα αφορά όλους τους συμπολίτες μας με ετήσιο εισόδημα έως και 45.000 ευρώ. Ταυτόχρονα, για τον Μάιο και τον Ιούνιο θα καλύπτεται κατά 50% η όποια αύξηση στην κατανάλωση και πέραν των 300 KWh. Ενώ, επιπλέον, η νέα έκπτωση θα αφορά και τις μη κύριες κατοικίες, και μάλιστα για το σύνολο της μηνιαίας κατανάλωσης. Δεύτερον, όπως έχω δηλώσει, οι επιχειρήσεις παραγωγής ρεύματος θα κληθούν να καταβάλουν το δικό τους μέρισμα αλληλεγγύης στην κοινωνία, που δοκιμάζεται από την ακρίβεια. Με βάση, λοιπόν, το τελικό πόρισμα της Ανεξάρτητης Ρυθμιστικής Αρχής Ενέργειας, που αναμένεται τις αμέσως επόμενες μέρες, τα πρόσθετα συγκυριακά έσοδά τους θα φορολογηθούν με ένα ειδικό τέλος ύψους 90%. Πρόκειται, άλλωστε, για ποσά τα οποία θα διατεθούν για να ανακουφίσουν ελληνικά νοικοκυριά και επιχειρήσεις. Γιατί είναι ώρες δράσης της πολιτείας αλλά και ώρες ευθύνης όλων μας. Τρίτον, ανεξάρτητα από τις ευρωπαϊκές αποφάσεις, η ελληνική κυβέρνηση, με δική της πρωτοβουλία, δρομολογεί από τον Ιούλιο ένα σύστημα που αποσυνδέει τις διεθνείς αυξήσεις του φυσικού αερίου από τους λογαριασμούς ρεύματος στη χώρα. Η διάρκεια αυτού του σχήματος θα έχει ορίζοντα έως και ένα χρόνο. Με απλά λόγια, και με μία διπλή κρατική παρέμβαση τόσο στη χονδρική όσο και στη λιανική αγορά ενέργειας, θέτουμε ένα έμμεσο πλαφόν. Και, ταυτόχρονα, σταθεροποιούμε τις τιμές που φτάνουν στον καταναλωτή. Αναστέλλεται έτσι ουσιαστικά η ρήτρα αναπροσαρμογής. Και «κόβονται μαχαίρι» τα υπερέσοδα των εταιρειών ενέργειας. Η πρωτοβουλία είναι δίκαιη, τεκμηριωμένη και κοστολογημένη. Και, το κυριότερο, δεν δημιουργεί προβλήματα ανταγωνισμού που θα μπορούσαν να αμφισβητήσουν νομικά τα θετικά αποτελέσματά της για τους καταναλωτές. Τέλος, μετατρέπουμε την εξοικονόμηση ενέργειας σε «ασπίδα» κάθε πολίτη και κάθε επιχείρησης απέναντι στους εκβιασμούς όσων ποντάρουν στην άσκοπη σπατάλη της. Τις επόμενες εβδομάδες ξεκινά το πρόγραμμα «Ανακυκλώνω – αλλάζω συσκευή», που πριμοδοτεί γενναία την απόσυρση των παλιών, ενεργοβόρων κλιματιστικών και ψυγείων. Ενώ το φθινόπωρο, παράλληλα με το πρόγραμμα «Εξοικονομώ» των κατοικιών, δρομολογείται και το «Εξοικονομώ για Επιχειρήσεις». Ένα σχέδιο που θα επιτρέπει, μεταξύ άλλων, την εγκατάσταση φωτοβολταϊκών μονάδων στις στέγες των κτηρίων τους. Η φθηνότερη ενέργεια όμως είναι αυτή που δεν καταναλώνεται ποτέ. Συνεπώς, μικρές αλλαγές στις συνήθειες μας, όπως μικρές αλλαγές στις ρυθμίσεις των κλιματιστικών μας, θα φέρουν αμέσως και χαμηλότερους λογαριασμούς. Ετσι βοηθούμε και το περιβάλλον αλλά και το πορτοφόλι μας. Συμπολίτες μου, Για να καταλήξω σε αυτές τις τέσσερις παρεμβάσεις χρειάστηκε χρόνος και μελέτη. Γιατί ένα τέτοιο πολυεπίπεδο πρόγραμμα πράγματι ήταν μία σύνθετη άσκηση, με πολλές τεχνικές, οικονομικές, ακόμη και πολιτικές παραμέτρους. Διαμορφώθηκε, ωστόσο, σε άμεσο ρεαλιστικό σχέδιο χάρη στη συνεπή και συνετή πολιτική που προηγήθηκε. Είναι αυτή που έφερε χαμηλότερο έλλειμμα το 2021 και θετικές διεθνείς αξιολογήσεις. Και τώρα χρηματοδοτεί την νέα πρωτοβουλία μας, μαζί με τους πόρους από τα έσοδα των παραγωγών ρεύματος. Μακάρι να μπορέσουμε να πετύχουμε και ευρωπαϊκή χρηματοδότηση, ώστε να μειωθεί η επιβάρυνση στον κρατικό προϋπολογισμό. Αλλά δεν πρόκειται να περιμένω μέχρι το αργοκίνητο ευρωπαϊκό υπερωκεάνιο να αλλάξει πορεία. Θα είμαι, ωστόσο, ειλικρινής: όσο διαρκεί ο πόλεμος, καμία εθνική στήριξη δεν θα μπορεί να απορροφήσει όλες τις αυξήσεις και να κρατήσει τις τιμές ενέργειας εκεί που ήταν πριν την κρίση. Όποιος ισχυρίζεται ότι μπορεί να το κάνει, σας λέει ψέματα. Ήδη από το φθινόπωρο, άλλωστε, το κράτος απορροφά μέρος των αυξήσεων, ενισχύοντας ταυτόχρονα, όσο μπορεί, το διαθέσιμο εισόδημα με νέες, μόνιμες μειώσεις φόρων και εισφορών. Αυτές τις μέρες, μάλιστα, οκτώ στους δέκα συμπολίτες μας θα κληθούν να πληρώσουν ακόμα χαμηλότερο ΕΝΦΙΑ. Και τώρα, η νέα δέσμη παρεμβάσεων θα απορροφήσει το 70% έως 80% της αύξησης στην τιμή της κιλοβατώρας για τα νοικοκυριά, τις επιχειρήσεις και τους αγρότες μας. Με ορίζοντα τους επόμενους 12 μήνες και με παρεμβάσεις σε όλα τα μέτωπα. Η πολιτεία οφείλει να στέκεται δίπλα στους πολίτες όταν βρίσκονται αντιμέτωποι με βίαιες αλλαγές που μόνοι τους δεν μπορούν να διαχειριστούν. Το κάναμε στη διάρκεια της πανδημίας, το κάνουμε και τώρα, με την ενεργειακή κρίση. Ένα κράτος που προστατεύει την κοινωνία, επιμερίζοντας δίκαια το κόστος κάθε αναγκαστικής προσαρμογής. Αλλά και μία πολιτεία που μάχεται για να αναπτύσσεται η χώρα ώστε τους καρπούς της συλλογικής προόδου να τους γεύονται όλοι οι πολίτες. Αυτό είναι το όραμά μου και αυτό υπηρετώ με συνέπεια, κάθε μέρα. Σας ευχαριστώ "
2022-05-04,29254,https://www.primeminister.gr/2022/05/04/29254,Ενημερωτικό σημείωμα για τη συνάντηση του Πρωθυπουργού Κυριάκου Μητσοτάκη με τους Δημάρχους 33 μικρών ορεινών Δήμων της χώρας | Ο Πρωθυπουργός της Ελληνικής Δημοκρατίας,"Η πορεία της υλοποίησης των προγραμμάτων που ήδη τρέχουν για τους μικρούς ορεινούς Δήμους της χώρας, οι ανάγκες και τα προβλήματα που αντιμετωπίζουν, όπως και οι προοπτικές ανάπτυξης των περιοχών αυτών, συζητήθηκαν στη σύσκεψη του Πρωθυπουργού Κυριάκου Μητσοτάκη με τους 33 Δημάρχους του Δικτύου Ορεινών Δήμων, «Το κοινό των Ορεινών», που πραγματοποιήθηκε το μεσημέρι στο Μέγαρο Μαξίμου. Στη συνάντηση έγινε παρουσίαση της χρηματοδότησής τους, συνολικού ύψους 375 εκατ. ευρώ που λαμβάνουν οι συγκεκριμένοι Δήμοι (με πληθυσμό κάτω των 10.000 κατοίκων) από το Υπουργείο Εσωτερικών (243,36 εκατ. ευρώ) και από Προγράμματα άλλων Υπουργείων (125,6 εκατ. ευρώ από ΕΣΠΑ, 6,05 εκατ. από Πράσινο Ταμείο και 367 χιλ. ευρώ από ΠΑΑ Αγροτικής Ανάπτυξης). «Σκοπός της σημερινής συνάντησης είναι περισσότερο να ακούσω τους δικούς σας προβληματισμούς, τις δικές σας ανησυχίες και να μπορέσουμε να χαρτογραφήσουμε μία πορεία μιας πιο σταθερής συνεργασίας, η οποία θα μπορέσει να μετατρέψει ενδεχόμενα μειονεκτήματα της ορεινής Ελλάδος σε συγκριτικά μας πλεονεκτήματα», τόνισε στην αρχή της συνάντησης ο Πρωθυπουργός που κατέγραψε τις τοποθετήσεις των Δημάρχων, αναγνώρισε τις δυσκολίες που αντιμετωπίζουν και τόνισε τις δυνατότητες ανάπτυξής των περιοχών τους. «Είμαστε μία κυβέρνηση που δίνουμε έμφαση στα έργα και όχι στα λόγια και θέλουμε τελικά να κάνουμε απολογισμό αποτελέσματος και όχι ρητορικής δεινότητας», τόνισε στο τέλος της σύσκεψης ο Κυριάκος Μητσοτάκης, ο οποίος αφού αναφέρθηκε αναλυτικά σε κάθε ζήτημα που τέθηκε, πρότεινε τη διαδημοτική συνεργασία για την εφαρμογή των αναπτυξιακών εργαλείων που υπάρχουν στη διάθεση των Δήμων, ακόμη και με την αξιοποίηση σχεδίων Ολοκληρωμένων Χωρικών Επενδύσεων, όπως αυτό που εφαρμόζει η Επιτροπή Μπένου στη Βόρεια Εύβοια. Παράλληλα ο Πρωθυπουργός ανακοίνωσε και τη δημιουργία μιας πολύ μικρής ομάδας εργασίας, που εντός 6 μηνών θα εκπονήσει ένα master plan για την ορεινή Ελλάδα, το οποίο θα αποτελέσει έναν οδικό χάρτη αξιοποιήσιμο από όλους τους Δήμους. Υλοποίηση των προγραμμάτων και αναπτυξιακή δυναμική Στις δύο ώρες που διήρκεσε η συνάντηση, από τους 33 Δημάρχους που μετείχαν, πήραν το λόγο οι 21, εκφράζοντας τις ευχαριστίες τους προς την κυβέρνηση για τη συνεργασία που υπάρχει με τα υπουργεία και την άμεση ανταπόκριση και στήριξη στα ζητήματα που αντιμετωπίζουν. Παράλληλα, οι Δήμαρχοι αναφέρθηκαν σε τρόπους τόνωσης και ενίσχυσης του τουριστικού προϊόντος για να καλύπτει και τις τέσσερις εποχές του χρόνου, καθώς και στις αναπτυξιακές δυνατότητες των περιοχών αυτών που μπορούν να προσελκύσουν, ως μόνιμους κατοίκους, ακόμη και «ψηφιακούς νομάδες» και να οδηγήσουν πολλούς να επιστρέψουν για εργασία στον τόπο καταγωγής τους. Ανάμεσα στα θέματα προς επίλυση που έθεσαν οι επικεφαλής των ορεινών Δήμων της χώρας ήταν αυτά της υποστελέχωσης των υπηρεσιών τους, της έλλειψης μηχανημάτων για την κάλυψη των αναγκών του ορεινού ανάγλυφου, των μελετών και της προετοιμασίας έργων, της οδοποιίας στα εσωτερικά τους δίκτυα, της λειτουργίας των σχολείων και των κέντρων υγείας, της κάλυψης με δίκτυο 5G, της ύπαρξης έστω και ενός τραπεζικού υποκαταστήματος στην έδρα τους, των Ανανεώσιμων Πηγών Ενέργειας και του ενεργειακού κόστους, της αποσύνδεσης της χρηματοδότησής τους από το πληθυσμιακό κριτήριο και της σύνδεσής της με την έκταση που καταλαμβάνουν και της θεσμοθέτησης της «ορεινότητας» με νομοθετικό πλαίσιο που θα διαχωρίζει τους ορεινούς από τους νησιωτικούς δήμους. «Αυτό που έχει μεγάλη σημασία, πέρα από τις χρηματοδοτήσεις και τα νούμερα που θα παρουσιάσουμε, είναι ότι όλα αυτά εμπερικλείουν το πολύ μεγάλο προσωπικό σας ενδιαφέρον. Και όσον αφορά όλους εμάς στην κυβέρνηση, την αγάπη για τους ορεινούς Δήμους της χώρας, γιατί δεν ξεχωρίζουμε μεγάλους ή μικρούς Δήμους. Βλέπουμε παντού δημότες, ευκαιρίες για τη χώρα μας να πάει πιο μπροστά. Θα προσπαθήσω να διατρέξω την παρουσίαση όσο πιο γρήγορα μπορώ. Η μεγάλη εικόνα δείχνει ότι υπάρχουν διάφορα χρηματοδοτικά εργαλεία για πρώτη φορά μετά από πολλά χρόνια στη διάθεσή μας. Συνολικά 375 εκατομμύρια ευρώ διατίθενται για διάφορες παρεμβάσεις από τακτικές και έκτακτες χρηματοδοτήσεις ή αναπτυξιακά εργαλεία διαφόρων Υπουργείων» τόνισε ο αναπληρωτής Υπουργός Εσωτερικών Στέλιος Πέτσας. «Εμείς, οι ορεινοί μικροί Δήμοι, που μπορεί να μας βλέπετε σήμερα κουστουμαρισμένους αλλά φοράμε φόρμα εργασίας στους Δήμους μας, έχουμε επικοινωνία με τους Υπουργούς σας και πολύ καλή επικοινωνία. Και να πούμε την αλήθεια μας αρκετά έργα τα οποία λόγω της υποστελέχωσης δεν μπορούμε ενδεχομένως να απορροφήσουμε. Αλλά θα ήθελα να καταθέσω την προσωπική μου εμπειρία, λοιπόν, ότι πριν κάποιους μήνες είχαμε στείλει μία επιστολή, ως Επιτροπή Ορεινών Δήμων Ελλάδος, στον κ. Γεραπετρίτη, στον κ. Σκέρτσο, στον κ. Κοντογεώργη, με κατεύθυνση σε σας κ. Πρωθυπουργέ, όπου λέμε ότι ‘όντως τα προβλήματα των μικρών ορεινών Δήμων δεν είναι τα προβλήματα των μεγάλων Δήμων σε μικρή κλίμακα. Θέλουν μία άλλη προσέγγιση, θέλουν μια ορεινή πολιτική’. Και καλούσαμε, αν ήταν δυνατόν, να είχαμε αυτή τη συνάντηση. Με έκπληξη λοιπόν σήμερα βλέπω αυτή την όμορφη συνάντηση με την παρουσία τόσων Υπουργών και μάλιστα των αρμόδιων Υπουργών επί των θεμάτων που άπτονται των ορεινών Δήμων. Κύριε Πρωθυπουργέ, η οικονομία των ορεινών όγκων κυρίως είναι ο πρωτογενής τομέας και προσπαθούμε να δομήσουμε ένα τουριστικό προϊόν το οποίο θα αποτελέσει έναν δεύτερο σταθερό πυλώνα, ώστε να μπορούν αυτές οι κοινωνίες και να ζήσουν και να αναπτυχθούν», σημείωσε ο Δήμαρχος Ανωγείων και Πρόεδρος του Δικτύου Ορεινών Δήμων «Το κοινό των Ορεινών», Σωκρατης Κεφαλογιάννης. Για τα θέματα που αναφέρθηκαν από τους Δημάρχους στη συνάντηση τοποθετήθηκαν επίσης ο Υπουργός Περιβάλλοντος και Ενέργειας Κώστας Σκρέκας, ο Υπουργός Αγροτικής Ανάπτυξης και Τροφίμων Γιώργος Γεωργαντάς, ο Υφυπουργός Περιβάλλοντος και Ενέργειας Γιώργος Αμυράς και ο Γενικός Γραμματέας του Υπουργείου Εσωτερικών Μιχάλης Σταυριανουδάκης. Από την κυβέρνηση μετείχαν ακόμη, ο Υπουργός Επικρατείας Άκης Σκέρτσος, ο Υφυπουργός Ανάπτυξης και Επενδύσεων Γιάννης Τσακίρης, ο Υφυπουργός Ψηφιακής Διακυβέρνησης, αρμόδιος Υφυπουργός για Ειδικά Ψηφιακά Έργα και το Κτηματολόγιο Θοδωρής Λιβάνιος, ο Υφυπουργός παρά τω Πρωθυπουργώ, αρμόδιος για θέματα Κρατικής Αρωγής και Αποκατάστασης από Φυσικές Καταστροφές Χρήστος Τριαντόπουλος και ο Γενικός Γραμματέας Συντονισμού Εσωτερικών Πολιτικών Θανάσης Κοντογεώργης. Στη σύσκεψη έλαβαν μέρος οι Δήμαρχοι Θέρμου Σπύρος Κωνσταντάρας, Επιδαύρου Τάσος Χρόνης, Νότιας Κυνουρίας Χαράλαμπος Λυσίκατος, Γεωργίου Καραϊσκάκη Περικλής Μίγδος, Κεντρικών Τζουμέρκων Χρήστος Χασιάκος, Ερυμάνθου, Θεόδωρος Μπάρης, Διστόμου – Αράχοβας – Αντίκυρας Γιάννης Σταθάς, Δεσκάτης Δημήτρης Κορδίλλας, Κάτω Νευροκοπίου Γιάννης Κυριακίδης, Παρανεστίου Αναστάσιος Καγιάογλου, Αγράφων Αλέξανδρος Καρδαμπίκης, Βιάννου Μηνάς Σταυρακάκης, Φιλιατών Σπύρος Παππάς, Βορείων Τζουμέρκων Γιάννης Σεντελές, Δωδώνης Χρήστος Ντακαλέτσης, Ζαγορίου Γιώργος Σουκουβέλος, Κόνιτσας Νίκος Εξάρχου, Μετσόβου Κωνσταντίνος Τζαφέας, Πωγωνίου Κωνσταντίνος Καψάλης, Αργιθέας Ανδρέας Στεργίου, Λίμνης Πλαστήρα Παναγιώτης Νάνος, Νεστορίου Χρήστος Γκοσλιόπουλος, Βελβεντού Μανώλης Στεργίου, Νεμέας Κωνσταντίνος Φρούσιος, Οροπεδίου Λασιθίου Γιάννης Στεφανάκης, Ζαγοράς – Μουρεσίου Παναγιώτης Κουτσάφτης, Δυτικής Μάνης Δημήτρης Γιαννημάρας, Αγίου Βασιλείου Γιάννης Ταταράκης, Αμαρίου Παντελής Μουρτζάνος, Ανωγείων Σωκράτης Κεφαλογιάννης, Πρεσπών Παναγιώτης Πασχαλίδης, Καντάνου – Σελίνου Αντώνης Περράκης και Σφακίων Μανούσος Χιωτάκης. Ακολουθεί ολόκληρη η εισαγωγική τοποθέτηση του Πρωθυπουργού Κυριάκου Μητσοτάκη «Γεια σας. Ήρθα για να ακούσω τα μηνύματα τα οποία φέρνετε από τους μικρούς ορεινούς μας Δήμους. Βέβαια σας αποκαλούμε μικρούς λόγω μεγέθους και πληθυσμού, αλλά είστε πάρα πολύ μεγάλοι, αν σκεφτεί κανείς τη σημασία σας, την κοινωνική σας συνοχή και φυσικά την αναζωογόνηση της Περιφέρειας. Πριν εκλεγώ Πρωθυπουργός είχα διατυπώσει την άποψη ότι η χώρα μας πρέπει να έχει μία στρατηγική για την ορεινή ύπαιθρο, η οποία φυσικά θα εδράζεται και θα έχει κύριο πυλώνα συνεργασίας τους εκπροσώπους των ορεινών μας Δήμων. Και ο σκοπός της σημερινής συνάντησης είναι περισσότερο να ακούσω τους δικούς σας προβληματισμούς, τις δικές σας ανησυχίες -γι΄ αυτό και έχουμε εδώ μία σημαντική εκπροσώπηση από το Υπουργικό Συμβούλιο- και να μπορέσουμε να χαρτογραφήσουμε μία πορεία μιας πιο σταθερής συνεργασίας η οποία θα μπορέσει να μετατρέψει ενδεχόμενα μειονεκτήματα της ορεινής Ελλάδος σε συγκριτικά μας πλεονεκτήματα. Θα έχει την ευκαιρία στη συνέχεια να μιλήσει και ο Στέλιος Πέτσας και να σας παρουσιάσει σε μεγαλύτερη ανάλυση τα έργα τα οποία δρομολογούνται. Προφανώς ο καθένας από σας γνωρίζει τα δικά του, αλλά ίσως δε γνωρίζετε όλη την έκταση των έργων που δρομολογούνται στην ορεινή Ελλάδα μέσα από το Πρόγραμμα «Τρίτσης». Είναι πολύ σημαντικές παρεμβάσεις -όπως τουλάχιστον είχα την ευκαιρία κι εγώ να τις διατρέξω- που βελτιώνουν κρίσιμες υποδομές: δίκτυα αποχέτευσης, επεξεργασίας λυμάτων, πολλά σημαντικά έργα αγροτικής οδοποιίας, παρεμβάσεις που έχουν να κάνουν με την ποιότητα των σχολείων μας, αθλητικές πρωτοβουλίες όσον αφορά τις αθλητικές υποδομές, επενδύσεις που έχουν να κάνουν με την αλληλεγγύη, ίδρυση κοινωνικών παντοπωλείων. Είδα με πολύ ενδιαφέρον ότι αρκετοί από τους Δήμους που συμμετέχουν έχουν κινηθεί σε αυτή την κατεύθυνση. Και βέβαια μία ξεχωριστή φροντίδα για τον τουρισμό μας. Πιστεύω ακράδαντα ότι η επόμενη πρόκληση και η επόμενη μεγάλη ευκαιρία για τη χώρα μας είναι ο ορεινός τουρισμός, η επέκταση της τουριστικής περιόδου όλο το 12μηνο. Έχουμε γωνιές της Ελλάδος που όσοι τις γνωρίζουν μένουν άφωνοι και θέλουν όλοι να επιστρέφουν. Πολλοί Δήμοι που συμμετέχουν σήμερα στη συνάντησή μας έχουν κινηθεί σε αυτήν την κατεύθυνση. Προκειμένου, όμως, να αναπτύξουμε οργανωμένα το τουριστικό μας προϊόν και να προστατεύσουμε το φυσικό μας περιβάλλον, κάτι το οποίο είναι πια απαράβατος όρος για οποιαδήποτε βιώσιμη αναπτυξιακή πρωτοβουλία, χρειάζεται καλύτερη συνεργασία και καλύτερος συντονισμός. Πιστεύω ότι αναγνωρίζουμε τις οργανωτικές και διοικητικές δυσκολίες των μικρών ορεινών δήμων. Και θέλω από καρδιάς να σας συγχαρώ γιατί ξέρω ότι δεν είναι εύκολο, υπό τις συνθήκες αυτές, με συχνά προβλήματα υποστελέχωσης, να διοικείτε τους δήμους σας και να μπορείτε να ανταποκρίνεστε στις προσδοκίες των δημοτών σας. Και γι’ αυτό και είμαι έτοιμος να συζητήσω και παρεμβάσεις στο θεσμικό πλαίσιο, έτσι ώστε να μπορούμε οργανωμένα να παρέχουμε υπηρεσίες οι οποίες να σας είναι χρήσιμες οριζόντια, όπως ενδεχομένως ένα νέο πλαίσιο διαχείρισης αποβλήτων προς μικρούς ορεινούς και νησιωτικούς οργανισμούς τοπικής αυτοδιοίκησης, το οποίο να είναι προσαρμοσμένο στις ιδιαίτερες ανάγκες σας, με έμφαση στη διαχείριση των βιοαποβλήτων, στη διαχείριση των βλαστικών αποβλήτων, στη σωστή επεξεργασία των οργανικών αποβλήτων. Και σύντομα το Υπουργείο Περιβάλλοντος και Ενέργειας θα είναι έτοιμο να κάνει ανακοινώσεις σε αυτή την κατεύθυνση. Σας ζητώ, λοιπόν, να μην περιορίσουμε τη συζήτηση αυτή μόνο στην αναζήτηση πόρων. Υπάρχουν πόροι διαθέσιμοι σημαντικοί, αλλά να σκεφτούμε πως και αυτούς τους πόρους μπορούμε να τους αξιοποιήσουμε με παραγωγικό τρόπο και να τους μετατρέψουμε σε έργα τα οποία θα είναι πολλαπλώς χρήσιμα, έτσι ώστε να μπορέσουν οι μικροί ορεινοί μας δήμοι να γίνουν πραγματικοί πρωταγωνιστές της Ελλάδος που αλλάζει. Να κλείσω αυτή τη σύντομη εισήγηση -και θα επανέλθω κατά την διάρκεια της συζήτησης και στο τέλος, επιχειρώντας να κωδικοποιήσω τα συμπεράσματα από αυτή τη συνάντηση- επαναλαμβάνοντας πόσο πιστεύω ακράδαντα μέσα μου στην ανάγκη στήριξης της υπαίθρου. Και ως ένας άνθρωπος ο οποίος αγαπάει πάρα πολύ το βουνό, έχω και ένα ιδιαίτερο λόγο, ένα ιδιαίτερο προσωπικό ενδιαφέρον να κάνω πράξεις ιδέες και σχέδια που είχα εδώ και πολύ καιρό για το πως μπορούμε να στηρίξουμε τους ορεινούς δήμους.
Τώρα νομίζω ότι έχουμε την δυνατότητα, τη διάθεση, τους πόρους αλλά και το πλαίσιο συνεργασίας για να μπορούμε να κάνουμε τέτοιες πολιτικές πράξεις. "
2022-04-30,29233,https://www.primeminister.gr/2022/04/30/29233,Δήλωση του Πρωθυπουργού Κυριάκου Μητσοτάκη στην εφημερίδα «Real News» | Ο Πρωθυπουργός της Ελληνικής Δημοκρατίας,"Πρώτο και κύριο μέλημα της κυβέρνησης από την αρχή της θητείας μας είναι να εξασφαλίσουμε την ενεργειακή επάρκεια και αυτονομία της χώρας με έμφαση στο «πρασίνισμα» του ενεργειακού μας μείγματος με τις Ανανεώσιμες Πηγές Ενέργειας που διαθέτουμε σε αφθονία στη χώρα μας. Ταυτόχρονα, όμως, ανταποκρινόμαστε και προσαρμοζόμαστε στη συγκυρία και δίνουμε μάχη από την έναρξη της διεθνούς ενεργειακής κρίσης για να απαλύνουμε τις επιπτώσεις της στα τιμολόγια ενέργειας νοικοκυριών και επιχειρήσεων. Εξαντλούμε όλα τα δημοσιονομικά περιθώρια και μετατρέπουμε σε εκπτώσεις ήδη από τον περασμένο Σεπτέμβριο τα υπερέσοδα που προκύπτουν στις αγορές των ΑΠΕ και τις δημοπρασίες ρύπων. Έως σήμερα έχουν δοθεί οριζόντιες αλλά και στοχευμένες -στους πιο ευάλωτους- ενισχύσεις ύψους 4 δισ. ευρώ. Οι οικονομικές κυρώσεις που έχουμε επιβάλει ως Ένωση στη Ρωσία είναι σημαντικές και ήδη έχουν φέρει αποτελέσματα. Πρέπει, ωστόσο, να είμαστε πολύ προσεκτικοί, ώστε τα μέτρα που λαμβάνουμε να μην καταλήξουν να βλάψουν περισσότερο εμάς, τις χώρες της ΕΕ, από ό,τι βλάπτουν τη Ρωσία, δεδομένου ότι η ευρωπαϊκή οικονομία δεν μπορεί να υποκαταστήσει πλήρως και άμεσα το ρωσικό φυσικό αέριο από άλλους προμηθευτές. Είναι ξεκάθαρο στην Ευρώπη ότι θα πρέπει να απεξαρτηθούμε από το ρωσικό αέριο όσο πιο γρήγορα γίνεται. Όμως, είναι επίσης προφανές ότι αυτό δεν πρόκειται να συμβεί από τη μία μέρα στην άλλη. Γι’ αυτό, ως χώρα, έχουμε καταρτίσει και βραχυπρόθεσμο σχέδιο ενεργειακής επάρκειας, αλλά και μακροπρόθεσμο σχέδιο ενεργειακής αυτάρκειας, με βάση τις Ανανεώσιμες Πηγές Ενέργειας. Γνωρίζω καλά ωστόσο και συμμερίζομαι απολύτως ότι το μεγάλο πρόβλημα αυτή τη στιγμή για τα νοικοκυριά και τις επιχειρήσεις είναι το κόστος της ενέργειας. Ένα πρόβλημα που θα διαρκέσει. Είναι κάτι που αφορά ολόκληρη την Ευρώπη και γι’ αυτό έχω προσωπικά αγωνιστεί να υπάρχει μια πανευρωπαϊκή απάντηση. Έχουμε ζητήσει από την Πρόεδρο της Επιτροπής να συνομιλήσει με όλους τους σημαντικούς «παίκτες» της αγοράς και να προτείνει λύσεις, παρεμβάσεις, μέσα στις οποίες είναι και η επιλογή ενός πλαφόν στη χονδρεμπορική αγορά του φυσικού αερίου. Η κυβέρνηση έχει στηρίξει και θα συνεχίσει να στηρίζει τους καταναλωτές ενέργειας μέσα από ένα σχήμα επιδοτήσεων. Έχω πει ότι, σε περίπτωση που δεν υπάρξει κάποια ευρωπαϊκή απάντηση σε αυτό το πρόβλημα, η κυβέρνηση είναι έτοιμη να λάβει σημαντικά πρόσθετα μέτρα, έτσι ώστε να απορροφήσει όσο το δυνατόν μεγαλύτερο ποσοστό της αύξησης των λογαριασμών της ηλεκτρικής ενέργειας, εξαντλώντας στα όρια τους τα δημοσιονομικά περιθώρια. Θα ανακοινώσω τη δέσμη των προτάσεων μέσα στον Μάιο και, ακόμη και αν δεν υιοθετηθεί στο Ευρωπαϊκό Συμβούλιο, θα ισχύσουν από τον Ιούνιο. Εξαντλούμε όλο το φάσμα των δυνατοτήτων που μας δίνει ο Προϋπολογισμός για να στηρίξουμε με τρόπο κοινωνικά δίκαιο τους συμπολίτες μας. Αυτό κάνουμε από την αρχή της κρίσης κι αυτό θα συνεχίσουμε να κάνουμε. "
2022-04-29,29230,https://www.primeminister.gr/2022/04/29/29230,Εισαγωγική τοποθέτηση του Πρωθυπουργού Κυριάκου Μητσοτάκη στη συνεδρίαση του Υπουργικού Συμβουλίου | Ο Πρωθυπουργός της Ελληνικής Δημοκρατίας,"Καλημέρα και χρόνια πολλά σε όλους. Στην τελευταία μας ψηφιακή συνεδρίαση, γιατί καθώς αίρονται σταδιακά και οι τελευταίοι περιορισμοί της πανδημίας, το επόμενο Υπουργικό Συμβούλιο -μετά από παραπάνω από δύο χρόνια- θα διεξαχθεί με φυσική παρουσία των μελών του. Το σημερινό, πάντως, γίνεται στη σκιά των νέων ρωσικών εκβιασμών με αιχμή τη διακίνηση του φυσικού αερίου. Δεν έχω να πω πολλά. Σε ό,τι μας αφορά, δύο μόνο σχόλια: πρώτον, η ενεργειακή επάρκεια της χώρας είναι απόλυτα διασφαλισμένη και δεύτερον, οι προμήθειες φυσικού αερίου της χώρας θα γίνουν με τρόπο τέτοιο ώστε να μην παραβιαστούν οι κυρώσεις που επέβαλε η Ευρωπαϊκή Ένωση στη Ρωσία. Αν χρειαστεί, στη συνέχεια, θα κάνουμε και μια πιο αναλυτική συζήτηση με παρέμβαση του Υπουργού Ενέργειας. Είναι άλλωστε γνωστό ότι ήδη συνδράμουμε τη φίλη, γείτονα Βουλγαρία, ενώ την Τρίτη, μαζί με άλλους ηγέτες της Βαλκανικής, θα βρεθώ στην Αλεξανδρούπολη στον νέο τερματικό σταθμό αποθήκευσης και αεριοποίησης Υγροποιημένου Φυσικού Αερίου, ένα πολύ σημαντικό έργο υποδομής το οποίο, σε συνδυασμό με άλλες πρωτοβουλίες, μέσα σε λιγότερο από 20 μήνες θα μας έχει δώσει τη δυνατότητα να διαφοροποιήσουμε πλήρως τις πηγές εφοδιασμού σε φυσικό αέριο, όχι μόνο της πατρίδας μας αλλά και όλης της Βαλκανικής Χερσονήσου. Η Ελλάδα, λοιπόν, γρήγορα και πολύ μεθοδικά μετατρέπεται σε έναν ενεργειακό κόμβο της περιοχής, αλλά ταυτόχρονα και σε στρατηγική πύλη εισόδου ενεργειακών πόρων προς τη νοτιοανατολική Ευρώπη συνολικά. Πολύ σύντομα, επίσης, θα ανακοινωθεί το νέο εθνικό πρόγραμμα στήριξης απέναντι στις συνέπειες του πολέμου και της εισαγόμενης ενεργειακής «έκρηξης». Ξέρω πολύ καλά πως αυτή η εισαγόμενη ακρίβεια πολιορκεί τα νοικοκυριά και τις επιχειρήσεις, ενώ δεν έπαψα ποτέ να τονίζω ότι οι μισθοί στη χώρα μας, δυστυχώς, είναι ακόμα χαμηλοί, ως απόρροια της δεκάχρονης οικονομικής περιπέτειας. Είναι κάτι το οποίο, προφανώς, μάς απασχολεί ιδιαίτερα. Γι’ αυτό και εν όψει των ευρωπαϊκών αποφάσεων εμείς αναπτύσσουμε και δρομολογούμε, όπως το έχουμε κάνει εδώ και αρκετούς μήνες, τις δικές μας εθνικές δράσεις. Και η στήριξη των εισοδημάτων είναι η βασική μας προτεραιότητα. Από τη Δευτέρα -όπως έχουμε ήδη ανακοινώσει- ο κατώτατος μισθός, η βασική αμοιβή, αυξάνεται κατά 50 ευρώ το μήνα. Από τα 663 ευρώ πηγαίνει στα 713 ευρώ. Σε συνδυασμό με την πρώτη δόση, του Ιανουαρίου, είναι μια αύξηση της τάξης του 9,7% σε σχέση με τον κατώτατο μισθό του 2021, πολύ πάνω από τον πληθωρισμό. Ουσιαστικά δίνουμε στους εργαζόμενους που αμείβονται με τον κατώτατο μισθό έναν επιπρόσθετο 15ο μισθό τον χρόνο. Είναι μία πολύ σημαντική αύξηση, μια κίνηση στήριξης των χαμηλότερων εισοδημάτων. Ένα μήνυμα ότι η πολιτεία στέκεται στο πλευρό των χαμηλόμισθων συμπολιτών μας και ένας δίκαιος τρόπος να επιμερίζεται το μέρισμα ανάπτυξης σε όλους τους συμπολίτες μας. Ανάλογα, φυσικά, αυξάνεται και το επίδομα ανεργίας, όπως και όλη η μισθολογική κλίμακα. Επίσης, να θυμίσω ότι τον Ιούνιο ακολουθεί νέα μείωση των εργοδοτικών εισφορών. Και επιμένω πολύ -και θέλω και εσείς να το κάνετε- στις συγκεκριμένες πολιτικές μας, γιατί τις θεωρώ σφραγίδες της κοινωνικής μας πολιτικής. Δεν δίνουν λύσεις στις ανάγκες όλων των πολιτών, καταδεικνύουν όμως τη δική μας συστηματική προσπάθεια να κάνουμε το καλύτερο δυνατό στα πλαίσια των δημοσιονομικών περιορισμών που έχει η χώρα. Είναι, προφανώς, μέτρα τα οποία διαδέχονται άλλες ελαφρύνσεις, ισχύουν παράλληλα και με τις επιδοτήσεις στο ρεύμα και στα καύσιμα. Είναι μέτρα τα οποία βρίσκουν ανταπόκριση, αν σκεφτείτε ότι μέσα σε 48 μόλις ώρες, πάνω από μισό εκατομμύριο συμπολίτες μας μπήκαν στην ψηφιακή πλατφόρμα του Fuel Pass. Θα το ξαναπώ: είναι μέτρα τα οποία δεν καλύπτουν όλες τις αυξήσεις, μετριάζουν όμως τις απώλειες από τις ανατιμήσεις. Γιατί αυτή η μάχη με την πανευρωπαϊκή κρίση είναι άνιση και τελικά θα χρειαστεί μία πανευρωπαϊκή απάντηση. Σε εθνικό όμως επίπεδο εμείς στήνουμε τα δικά μας αναχώματα. Και ας μην ξεχνάμε ότι ο πληθωρισμός των τιμών δεν αντιμετωπίζεται, σε καμία περίπτωση, με «πληθωρισμό εντυπώσεων». Αλλά μόνο με επιλογές οι οποίες είναι συνετές και αποτελεσματικές. Κλείνω, λοιπόν, αυτή τη σύντομη αναφορά μου στην επικαιρότητα με τη διαβεβαίωση ότι η κυβέρνηση θα σταθεί δίπλα σε κάθε πολίτη για όσο καιρό χρειαστεί. Χωρίς ποτέ να κρύβουμε τα εμπόδια της συγκυρίας, μιλώντας πάντα τη γλώσσα της αλήθειας, αλλά εξαντλώντας τα περιθώρια στήριξης της κοινωνίας. «Νιώθουμε, προσπαθούμε, δρούμε»: αυτά είναι τρία ρήματα που πρέπει να διαπερνούν την καθημερινότητά μας. Το πρώτο θέμα του Υπουργικού Συμβουλίου θα είναι μία αναλυτική παρουσίαση από τον Υπουργό Οικονομικών για τις επιδόσεις της ελληνικής οικονομίας εντός του 2022, που θα δώσουν σε όλους μας μια καλύτερη εντύπωση και μία καλύτερη εικόνα για τα πραγματικά περιθώρια τα οποία έχουμε στη διάθεσή μας για την άσκηση τέτοιων πολιτικών. Έχουμε μία πλούσια ατζέντα στο Υπουργικό Συμβούλιο, έχουμε 11 θέματα. Θα ήθελα να αναφερθώ ενδεικτικά σε δύο πολύ σημαντικά. Το πρώτο λύνει ένα πρόβλημα που ταλαιπωρεί τη χώρα από το 1929. Κανένας νόμος μέχρι τώρα δεν έχει μπορέσει να το ρυθμίσει. Αναφέρομαι στο σύνθετο ζήτημα των δημοσίων ακινήτων τα οποία κατά καιρούς έχουν καταπατηθεί. Μιλάμε για 90.000 περιπτώσεις, για το 92% των δημοσίων ακινήτων που επί δεκαετίες έχουν γίνει, σπίτια, κτήματα, επαγγελματικές στέγες πολιτών. Αυτοί πλέον θα μπορούν να τα εξαγοράσουν, αποκαθιστώντας το ιδιοκτησιακό τους καθεστώς, ενισχύοντας παράλληλα τα δημόσια έσοδα με το τίμημα και τους φόρους μεταβίβασης ακινήτων. Και όλα αυτά, βεβαίως, πάντα σε πλήρη συμμόρφωση με τους περιβαλλοντικούς περιορισμούς. Υπάρχουν, όμως, και άλλες κοινωνικές προκλήσεις της σύγχρονης εποχής, όπως το ακανθώδες ζήτημα που αφορά πάρα πολλές γυναίκες, πάρα πολλά ζευγάρια: το ζήτημα της υποβοηθούμενης αναπαραγωγής. Είναι ένα θέμα εξαιρετικά ευαίσθητο και με το νέο και εξαιρετικά καινοτόμο νομοσχέδιο του Υπουργείου Υγείας, εκσυγχρονίζεται και στη χώρα μας, με βάση τις σύγχρονες εξελίξεις, το πλαίσιο το οποίο διέπει την υποβοηθούμενη αναπαραγωγή. Για παράδειγμα, αυξάνεται το ηλικιακό όριο των γυναικών που επιλέγουν αυτή τη μέθοδο, ιδρύεται επίσημη τράπεζα γεννητικού υλικού. Κυρίως όμως, με τις νέες ρυθμίσεις θεραπεύονται δεκάδες δυσλειτουργίες οι οποίες είχαν καταγραφεί στα διάφορα στάδια αυτής της κρίσιμης διαδικασίας και ταλαιπωρούσαν αφόρητα γυναίκες αλλά και ζευγάρια που επέλεγαν την υποβοηθούμενη αναπαραγωγή προκειμένου να κάνουν οικογένεια. Όπως διαπιστώνετε, έχουμε πολλά να πούμε και ακόμα περισσότερα να κάνουμε, την ώρα που η αντιπολίτευση ασχολείται πότε με μύθους της καταστροφολογίας και πότε με παραμύθια, στα οποία πρωταγωνιστούν βασιλιάδες, πρίγκιπες, δράκοι. Ούτε το ψέμα, ούτε και η γελοιότητα -βλέπετε- έχουν όρια. Εμάς, όμως, μάς περιμένει πολλή δουλειά, για τα προβλήματα τα οποία αφορούν όλες τις πτυχές της κοινωνίας. Ελπίζω όλοι να πήρατε δυνάμεις τις λίγες ελεύθερες μέρες που είχαμε, τις μέρες της Λαμπρής. Ανανεώσαμε τις αντοχές μας, οπότε στα «χρόνια πολλά» να προσθέσω και την «καλή δύναμη», για να ξεκινήσουμε τη συνεδρίασή μας. "
2022-04-28,29222,https://www.primeminister.gr/2022/04/28/29222,Δηλώσεις του Πρωθυπουργού Κυριάκου Μητσοτάκη και της Πρωθυπουργού της Φινλανδίας Sanna Marin μετά τη συνάντησή τους στο Μέγαρο Μαξίμου | Ο Πρωθυπουργός της Ελληνικής Δημοκρατίας,"Κυριάκος Μητσοτάκης: Καλωσήρθες στην Αθήνα, Sanna. Είναι μεγάλη μου χαρά που σε υποδέχομαι σε αυτή την επίσκεψη εργασίας σου στην Ελλάδα. Η ατζέντα των συζητήσεών μας είναι, προφανώς, πολύ πλούσια. Το φάσμα των θεμάτων κυμαίνεται από τα όσα πολύ σημαντικά συμβαίνουν στην Ουκρανία και τις συνέπειες της απρόκλητης ρωσικής επίθεσης έως τα ζητήματα που απασχολούν την ΕΕ και προφανώς τις πολύ ισχυρές και φιλικές διμερείς σχέσεις. Είχαμε ήδη μία πολύ παραγωγική ανταλλαγή απόψεων με τη Sanna. Θα συνεχίσουμε τις συζητήσεις μας, με διευρυμένη σύνθεση, αμέσως μετά τις δηλώσεις. Όπως είπα, η Ουκρανία ήταν προφανώς στην κορυφή της ατζέντας. Από την πρώτη στιγμή της ρωσικής επίθεσης, όπως συζητήσαμε, η Ελλάδα υιοθέτησε μια πολύ ξεκάθαρη στάση. Είναι μια θέση που ευθυγραμμίζεται πλήρως με τις θεμελιώδεις αρχές της εξωτερικής μας πολιτικής, η οποία βασίζεται στο Διεθνές Δίκαιο και στην ύψιστη αρχή του απαραβίαστου των συνόρων και του σεβασμού της κυριαρχίας, της ανεξαρτησίας και της εδαφικής ακεραιότητας όλων των κρατών. Και θα ήθελα να επαναλάβω με τον πλέον εμφατικό τρόπο ότι η εισβολή της Ρωσίας στην Ουκρανία, ένας επιθετικός πόλεμος εναντίον μιας ανεξάρτητης και κυρίαρχης χώρας, δεν μπορεί να γίνει ανεκτή στην Ευρώπη του 21ου αιώνα. Μαζί με τους εταίρους μας στην ΕΕ αντιδράσαμε άμεσα, γρήγορα, αποφασιστικά -προς έκπληξη ορισμένων εκτιμώ- επιβάλλοντας άνευ προηγουμένου κυρώσεις στη Ρωσία. Στεκόμαστε και με τον λόγο μας αλλά πάνω απ’ όλα με τα έργα μας αλληλέγγυοι προς τον ουκρανικό λαό, συμπεριλαμβανομένης ασφαλώς της ιστορικής ελληνικής κοινότητας. Δυστυχώς, περιοχές όπου ζουν Έλληνες επί χιλιετίες, υπέστησαν τα πιο βαριά πλήγματα από τη ρωσική εισβολή και η κατάσταση στα παράλια της Μαύρης Θάλασσας είναι δυστυχώς τραγική. Τα δεινά που έχει υποστεί η Μαριούπολη δεν περιγράφονται με λέξεις. Ποιος θα μπορούσε πραγματικά να φανταστεί ότι στην Ευρώπη, τον 21ο αιώνα, θα γινόμασταν μάρτυρες τέτοιων φρικαλεοτήτων. Και, ναι, τονίζουμε ότι οι καταγγελίες για εγκλήματα πολέμου θα πρέπει να διερευνηθούν ενδελεχώς και οι ένοχοι να οδηγηθούν στη Δικαιοσύνη. Η Ελλάδα, όπως γνωρίζετε, ζήτησε από το Διεθνές Ποινικό Δικαστήριο να διερευνήσει πιθανά εγκλήματα που διαπράχθηκαν στη Μαριούπολη, αλλά και στα γύρω χωριά όπου οι ρωσικές αεροπορικές επιδρομές προκάλεσαν θύματα μεταξύ των ομογενών μας από την πρώτη μέρα του πολέμου. Η τρέχουσα διεθνής συγκυρία και ειδικά οι εξελίξεις στην Ουκρανία φέρνουν στο προσκήνιο την ανάγκη ενίσχυσης της κοινής μας ασφάλειας και άμυνας. Είναι κάτι που έχουμε συζητήσει εκτενώς και σε επίπεδο Ευρωπαϊκού Συμβουλίου. Κατανοούμε ότι πρέπει να ενισχύσουμε την ανθεκτικότητα των κρατών και των κοινωνιών μας απέναντι στις κοινές απειλές. Ασφαλώς θίξαμε και το ζήτημα ενδεχόμενης αίτησης της Φινλανδίας για ένταξη στο ΝΑΤΟ. Θα ήθελα να επαναλάβω ότι εναπόκειται στον λαό της Φινλανδίας, και μόνο στον λαό της Φινλανδίας, να κάνει μια τόσο σημαντική επιλογή. Σε ό,τι με αφορά, η Ελλάδα θα σεβαστεί την κυρίαρχη απόφαση του λαού της Φινλανδίας, δεδομένης και της στενής μας συνεργασίας στο πλαίσιο της ΕΕ, και φυσικά της ήδη μακροχρόνιας εταιρικής σχέσης μεταξύ της Φινλανδίας και της Συμμαχίας. Θα έχουμε την ευκαιρία να συζητήσουμε περαιτέρω την ενεργό συμμετοχή μας στα ευρωπαϊκά ζητήματα. Πάντα είχαμε πολύ εποικοδομητικές συζητήσεις στο επίπεδο του Ευρωπαϊκού Συμβουλίου και πιστεύω ότι οι πρόσφατες εξελίξεις δημιουργούν περιθώρια για νέες συγκλίσεις. Ας πάρουμε, για παράδειγμα, το μεταναστευτικό. Θυμάμαι όταν η Ελλάδα ήταν ουσιαστικά μόνη στην προσπάθειά της να αναδείξει τους κινδύνους που απορρέουν από την εργαλειοποίηση των μεταναστευτικών ροών στα ανατολικά μας σύνορα. Και όταν η Λευκορωσία έγινε το θέατρο τέτοιων προσπαθειών έγινε φανερό και σε άλλους ότι αυτή η εργαλειοποίηση του ανθρώπινου πόνου μπορεί να αποτελέσει υβριδική απειλή για την ΕΕ στο σύνολό της, και πρέπει να αντιμετωπιστεί. Το Ελσίνκι είναι, βεβαίως, η έδρα του Ευρωπαϊκού Κέντρου Αριστείας για την Αντιμετώπιση Υβριδικών Απειλών, στο οποίο η Ελλάδα συμμετέχει ενεργά. Και σε αυτόν τον τομέα μπορούμε να αναπτύξουμε περαιτέρω τη συνεργασία μας για την αντιμετώπιση κοινών προκλήσεων. Η επίσκεψη της Sanna είναι, επίσης, μια εξαιρετική ευκαιρία να κάνουμε έναν απολογισμό των διμερών μας σχέσεων σε όλα τα επίπεδα: στο πολιτικό, το οικονομικό, το πολιτιστικό. Θυμάμαι ότι ως νέος βουλευτής, ως νεαρός βουλευτής το 2005, ήμουν ο Πρόεδρος της Ελληνο-Φινλανδικής Επιτροπής Φιλίας στη Βουλή και παρακολουθώ στενά την εντυπωσιακή πρόοδο που έχει σημειώσει η φινλανδική κοινωνία, ειδικά σε τομείς όπως η εκπαίδευση. Αυτός είναι ένας τομέας όπου όλοι μαθαίνουμε από τα επιτεύγματά σας. Φυσικά μπορούμε να ενισχύσουμε περαιτέρω το εμπόριο. Προτεραιότητά μας είναι να εστιάσουμε στις επενδυτικές ευκαιρίες. Όπως γνωρίζετε, η ελληνική οικονομία έχει ανακάμψει σημαντικά ύστερα από την πολύ δύσκολη τελευταία δεκαετία. Υποδεχόμαστε ξένες επενδύσεις και θέλουμε επίσης να ενισχύσουμε τους επιχειρηματικούς δεσμούς μεταξύ των δύο χωρών μας και να ενισχύσουμε, φυσικά, και τις τουριστικές ροές. Η τουριστική περίοδος φέτος ξεκίνησε με πολύ καλές προοπτικές. Καλωσορίζουμε επισκέπτες από τη Φινλανδία. Και φυσικά, επιδιώκουμε να ανταποδώσουμε με την αύξηση των Ελλήνων ταξιδιωτών στην όμορφη χώρα σας. Θα συνεχίσουμε τις συζητήσεις μας σε λίγο. Θα συζητήσουμε επίσης για τις περιφερειακές προκλήσεις. Η διαφοροποίηση των ενεργειακών πηγών, αποτελεί πολύ σημαντικό ζήτημα για όλους μας αυτές τις μέρες. Είχα, ασφαλώς, την ευκαιρία να ενημερώσω τη Sanna για τις πρόσφατες εξελίξεις όσον αφορά τις σχέσεις μας με την Τουρκία. Και σε ό,τι αφορά αυτό το τελευταίο σημείο, συνομίλησα νωρίτερα με τον Γενικό Γραμματέα του ΝΑΤΟ Jens Stoltenberg για να τον ενημερώσω για την νεότερη προκλητική συμπεριφορά των τουρκικών ενόπλων δυνάμεων που παραβιάζουν τον ελληνικό εναέριο χώρο, κάνοντας επικίνδυνες υπερπτήσεις πάνω από τα ελληνικά νησιά, όπως τη Σάμο, τη Λέσβο, τη Χίο, την Κάρπαθο, για να αναφέρω μερικά από αυτά τα νησιά. Και κατέστησα σαφές στον Γενικό Γραμματέα Stoltenberg ότι αυτού του είδους η συμπεριφορά εκ μέρους ενός συμμάχου του ΝΑΤΟ στη νοτιοανατολική πτέρυγα της Συμμαχίας, είναι απολύτως απαράδεκτη. Υπονομεύει την ευρωπαϊκή ασφάλεια καθώς και την ενότητα του σκοπού του ΝΑΤΟ σε μια εποχή που, μεταξύ των μελών του ΝΑΤΟ, είναι απαραίτητο για όλους μας να παραμείνουμε ενωμένοι, καθώς αντιμετωπίζουμε τη συνεχιζόμενη επίθεση της Ρωσίας στην Ουκρανία. Αλλά αυτή η συμπεριφορά υπονομεύει επίσης την πρόσφατη πρόοδο που σημειώθηκε κατά τη συνάντησή μου με τον Πρόεδρο Erdoğan, πριν από λίγους μήνες. Πρέπει να σταματήσει αμέσως. Η Ελλάδα, φυσικά, θα εγείρει το θέμα σε όλα τα διεθνή fora. Και υπενθυμίζω ότι η Τουρκία δεν έχει ευθυγραμμιστεί με καμία από τις κυρώσεις που έχουν επιβάλει η Ευρωπαϊκή Ένωση και όλα τα άλλα μέλη του ΝΑΤΟ. Θέλω απλώς να επισημάνω ότι αυτό δεν συνιστά την τυπική συμπεριφορά εκ μέρους μιας χώρας που φιλοδοξεί να ενταχθεί στην ευρωπαϊκή οικογένεια. Σταματώ όμως εδώ. Θα ήθελα να σε ευχαριστήσω και πάλι, Sanna, για την επίσκεψή σου. Με μεγάλη χαρά καλωσορίζουμε εσένα και την αντιπροσωπεία σας στην Ελλάδα γι’ αυτές τις σημαντικές και τόσο επίκαιρες συζητήσεις. Sanna Marin: Ευχαριστώ Κυριάκο. Με μεγάλη χαρά επισκέπτομαι την Αθήνα προκειμένου να συζητήσουμε διμερή και ευρωπαϊκά θέματα με τον Έλληνα ομόλογό μου. Στη σημερινή συνάντηση εστιάζουμε σε επίκαιρα ευρωπαϊκά θέματα, ειδικά στον πόλεμο της Ρωσίας εναντίον της Ουκρανίας και στις επιπτώσεις του στο ευρωπαϊκό περιβάλλον ασφάλειας. Φινλανδία και Ελλάδα μοιραζόμαστε ισχυρά αισθήματα αλληλεγγύης προς την Ουκρανία και όσα η Ουκρανία έχει υποστεί από τη συνεχιζόμενη στρατιωτική επίθεση. Στεκόμαστε στο πλευρό της Ουκρανίας σε αυτές τις δύσκολες στιγμές. Η Φινλανδία έχει ήδη προσφέρει τόσο ανθρωπιστική όσο και στρατιωτική βοήθεια στην Ουκρανία -όπλα και υλική βοήθεια. Υποστηρίζουμε ένθερμα την αύξηση της ευρωπαϊκής βοήθειας προς την Ουκρανία. Οι ρωσικές στρατιωτικές επιθέσεις στην Ουκρανία έχουν προκαλέσει τη μεγαλύτερη προσφυγική κρίση στην Ευρώπη από τον Β’ Παγκόσμιο Πόλεμο. Φινλανδία και Ελλάδα υποδεχόμαστε και οι δύο, στις χώρες μας, Ουκρανούς πρόσφυγες και καταβάλλουμε κάθε προσπάθεια ώστε να βοηθήσουμε αυτούς τους πρόσφυγες που είναι, κυρίως, γυναίκες και παιδιά. Η Φινλανδία έχει μέχρι στιγμής υποδεχθεί περισσότερους από 20.000 Ουκρανούς που προσπαθούν να διαφύγουν από τον πόλεμο και αναμένουμε να υποδεχθούμε περισσότερους καθώς ο πόλεμος, δυστυχώς, συνεχίζεται. Η κυβέρνηση συνεργάζεται με τις τοπικές αρχές για να βοηθήσει τους πρόσφυγες να εγκατασταθούν, να βρεθεί στέγη για οικογένειες και σχολείο για τα παιδιά. Χρειαζόμαστε επίσης συντονισμό σε ευρωπαϊκό επίπεδο ώστε να αποφύγουμε την παράνομη διακίνηση των πιο ευάλωτων ανθρώπων. Συνεργαζόμαστε απευθείας με τις ουκρανικές αρχές για να μεταφέρουμε, στοχευμένα, ομάδες εξαιρετικά ευάλωτων ανθρώπων στη Φινλανδία. Στον μηχανισμό αυτό θα μπορούσαν να ενταχθούν άτομα με αναπηρία και ασυνόδευτα παιδιά. Η ΕΕ, μαζί με τους στενούς μας συμμάχους, απάντησε με σθένος στην επιθετικότητα της Ρωσίας. Οι κυρώσεις που έχουμε υιοθετήσει είναι αποτελεσματικές και πλήττουν σκληρά την οικονομία της Ρωσίας. Μπορούμε όμως να κάνουμε ακόμη περισσότερα. Η Φινλανδία είναι έτοιμη να εξετάσει νέα συλλογικά μέτρα της ΕΕ προκειμένου να μειωθούν τα έσοδα της Ρωσίας από τις εξαγωγές. Ζητάω ακόμη πιο αποτελεσματικές κυρώσεις που αφορούν τις εισαγωγές ενέργειας από τη Ρωσία. Θα πρέπει να εξετάσουμε όλες τις πιθανές λύσεις για να μειώσουμε την εξάρτησή μας από τα ορυκτά καύσιμα που εισάγουμε από Ρωσία. Είναι καθοριστική η επιτάχυνση της πράσινης μετάβασης, η αύξηση των ανανεώσιμων πηγών ενέργειας -κάτι που πρέπει να υλοποιήσουμε σε κάθε περίπτωση ώστε να αντιμετωπίσουμε την κλιματική αλλαγή. Χρειαζόμαστε τώρα μαζικές επενδύσεις τόσο στην παραγωγή καθαρής ενέργειας όσο και στις ευρωπαϊκές ενεργειακές διασυνδέσεις. Η εισβολή της Ρωσίας στην Ουκρανία έχει αλλάξει θεμελιωδώς το τοπίο ασφάλειας στη Φινλανδία, στη γειτονιά μας και σε ολόκληρη την Ευρώπη. Το κοινοβούλιο της Φινλανδίας συζητά μία κυβερνητική έκθεση για τις αλλαγές στο διεθνές πολιτικό περιβάλλον και στο περιβάλλον ασφάλειας και τις επιπτώσεις στη Φινλανδία. Εκτός από τις επιπτώσεις σε επίπεδο διεθνούς ασφάλειας και πολιτικής άμυνας, η έκθεση εξετάζει τις οικονομικές επιπτώσεις της νέας κατάστασης, την ασφάλεια των προμηθειών, το ζήτημα της ετοιμότητας, την ασφάλεια των συνόρων, την κυβερνοασφάλεια και τις δραστηριότητες υβριδικής επιρροής. Η έκθεση συνυπολογίζει το σημαντικό ρόλο που διαδραματίζει η συμμετοχή μας στην Ευρωπαϊκή Ένωση. Η Ευρωπαϊκή Ένωση είναι μια κοινότητα ασφάλειας σε ό,τι αφορά τη Φινλανδία και επιθυμούμε να ενισχύσουμε περαιτέρω την πολιτική της ΕΕ σε ζητήματα ασφάλειας και άμυνας. Το κοινοβούλιο και η κυβέρνηση της Φινλανδίας, από κοινού με τον Πρόεδρο, θα αξιολογήσουν όλες τις επιπτώσεις της νέας κατάστασης ασφαλείας και θα πρέπει να εξετάσουν εάν θα υποβληθεί αίτηση για ένταξη στο NATO. H απόφαση επί του συγκεκριμένου ζητήματος θα ληφθεί πολύ σύντομα. Θεμελιώδης στόχος είναι η διασφάλιση της ειρήνης για τη Φινλανδία και στο μέλλον. Η Φινλανδία έχει συγκροτήσει αξιόπιστη εθνική άμυνα και -όπως και η Ελλάδα- διατηρούμε έναν ισχυρό και σύγχρονο στρατό. Είμαστε ήδη σε θέση να δράσουμε από κοινού με το ΝΑΤΟ χάρη στη στενή συνεργασία μας. Έχουμε συμμετάσχει σε πολλές διεθνείς επιχειρήσεις με το ΝΑΤΟ, κατά τη διάρκεια των δύο τελευταίων δεκαετιών. Θα ήθελα να ευχαριστήσω την Ελλάδα για τη συνεπή της στήριξη στο θέμα της εμβάθυνσης της εταιρικής μας σχέσης με το ΝΑΤΟ. Αυτή η σχέση μας καθιστά ήδη έτοιμους για την ένταξή μας στο ΝΑΤΟ, αν τελικά το αποφασίσουμε. Αυτό είναι το μήνυμά μας προς τους εταίρους μας στο ΝΑΤΟ: Εάν η Φινλανδία ενταχθεί στο ΝΑΤΟ, θα συνεισφέρουμε στην ασφάλεια ολόκληρης της συμμαχίας. Κλείνοντας, θα ήθελα να ευχαριστήσω τον ομόλογό μου, τον Κυριάκο, που με υποδέχτηκε σήμερα, στην Αθήνα. Φινλανδία και Ελλάδα μπορεί να είναι γεωγραφικά απομακρυσμένες, μοιραζόμαστε όμως τις ίδιες ευρωπαϊκές πεποιθήσεις. Θα ήθελα να συγχαρώ τον Πρωθυπουργό κ. Μητσοτάκη διότι οδηγεί την Ελλάδα στον δρόμο της ανάκαμψης από τις επώδυνες οικονομικές επιπτώσεις της πανδημίας Covid-19. Όπως και η χώρα μου, η Ελλάδα επενδύει σημαντικά στην ψηφιακή και πράσινη μετάβαση. Οπως και η χώρα μου, έτσι και η Ελλάδα επενδύει σημαντικά στην ψηφιοποίηση και στην πράσινη μετάβαση. Οι επενδύσεις αυτές είναι σημαντικές για τη βιώσιμη οικονομική ανάκαμψη σε όλη την Ευρώπη και θα μας βοηθήσουν να οικοδομήσουμε μία στρατηγικά πιο αυτόνομη Ευρωπαϊκή Ένωση. Σε ευχαριστώ πολύ Κυριάκο. "
2022-04-27,29216,https://www.primeminister.gr/2022/04/27/29216,Ενημερωτικό σημείωμα για την επίσκεψη του Πρωθυπουργού Κυριάκου Μητσοτάκη στο Υπουργείο Τουρισμού | Ο Πρωθυπουργός της Ελληνικής Δημοκρατίας,"«Περιμένουμε μία καλή χρονιά. Το 2022 θα είναι το πρώτο καλοκαίρι εδώ και τρία χρόνια που δεν θα έχουμε ουσιαστικά πανδημικούς περιορισμούς και σκοπός μας είναι να κεφαλαιοποιήσουμε την καλή εικόνα της χώρας», σημείωσε ο Πρωθυπουργός Κυριάκος Μητσοτάκης σε σύσκεψη με την πολιτική ηγεσία του Υπουργείου Τουρισμού, με αντικείμενο την πορεία και τις προοπτικές του τουρισμού για τη φετινή σεζόν. «Όλες οι πρώτες ενδείξεις, όλοι οι πρώιμοι δείκτες είναι εξαιρετικά ενθαρρυντικοί. Το πρώτο 20ήμερο του Απριλίου πήγε πάρα πολύ καλά και ως προς τον εισαγόμενο τουρισμό και ως προς τον εγχώριο τουρισμό. Και με πολύ σκληρή δουλειά, με τη συνεργασία του κλάδου του τουρισμού, θα συνεχίσουμε σε αυτήν την κατεύθυνση», τόνισε ο Κυριάκος Μητσοτάκης. Ο Πρωθυπουργός στάθηκε ιδιαίτερα στους εργαζόμενους του κλάδου επισημαίνοντας πως οι εργοδότες θα πρέπει να τηρούν απαρέγκλιτα τους κανόνες της εργατικής νομοθεσίας. «Θα ήθελα να στείλω ένα μήνυμα σε όλους τους επαγγελματίες του τουρισμού: ότι οι εργαζόμενοι στον τουρισμό πρέπει να συμμετέχουν στην αναπτυξιακή δυναμική του κλάδου. Αυτό δεν σημαίνει μόνο καλύτερες απολαβές, σημαίνει και απαρέγκλιτη τήρηση των όρων της εργατικής νομοθεσίας. Θα είμαστε πάρα πολύ αυστηροί στους ελέγχους που θα κάνουμε φέτος το καλοκαίρι και δεν πρόκειται να δεχθούμε κανένα φαινόμενο κατάχρησης της ισχύος του εργοδότη εις βάρος των εργαζόμενων στον ελληνικό τουρισμό», είπε. Ο Πρωθυπουργός ενημερώθηκε για την σημαντική προεργασία που έχει πραγματοποιηθεί καθώς και για τα αισιόδοξα μηνύματα που εκπέμπουν οι πρόδρομοι δείκτες της τουριστικής κίνησης για τους επόμενους μήνες. Ολόκληρη η δήλωση του Πρωθυπουργού Ευχαριστώ την ηγεσία του Υπουργείου Τουρισμού για την πολύ σημαντική δουλειά η οποία έχει γίνει τους τελευταίους μήνες. Το 2022 θα είναι το πρώτο καλοκαίρι εδώ και τρία χρόνια όπου δε θα έχουμε ουσιαστικά πανδημικούς περιορισμούς και σκοπός μας είναι να κεφαλαιοποιήσουμε την καλή εικόνα της χώρας, ώστε να έχουμε όσο το δυνατόν καλύτερη τουριστική περίοδο φέτος την άνοιξη, το καλοκαίρι, το φθινόπωρο και -γιατί όχι- τον χειμώνα. Διότι κεντρικός σκοπός της κυβέρνησης είναι η επέκταση της τουριστικής περιόδου. Όμως γνωρίζουμε ότι οι καλοκαιρινοί μήνες είναι εξαιρετικά σημαντικοί, η δουλειά προετοιμασίας, η οποία έχει γίνει, είναι αξιόλογη και ευελπιστούμε ότι το μακρύ ελληνικό καλοκαίρι του 2022 θα είναι και εξαιρετικά προσοδοφόρο για την ελληνική οικονομία, για τους επαγγελματίες του κλάδου, αλλά και για τους εκατοντάδες χιλιάδες εργαζόμενους στον κλάδο του τουρισμού. Και μιας και μιλάμε και για εργαζόμενους, θα ήθελα να στείλω ένα μήνυμα σε όλους τους επαγγελματίες του τουρισμού: ότι οι εργαζόμενοι στον τουρισμό πρέπει κι αυτοί να συμμετέχουν στην αναπτυξιακή δυναμική του κλάδου. Αυτό δεν σημαίνει μόνο καλύτερες απολαβές, σημαίνει και απαρέγκλιτη τήρηση των όρων της εργατικής νομοθεσίας. Θα είμαστε πάρα πολύ αυστηροί στους ελέγχους που θα κάνουμε φέτος το καλοκαίρι και δεν πρόκειται να δεχθούμε κανένα φαινόμενο κατάχρησης ισχύος του εργοδότη εις βάρος των εργαζόμενων στον ελληνικό τουρισμό. Αποδίδω, επίσης, πολύ μεγάλη σημασία στα προγράμματα Κοινωνικού Τουρισμού. Πιστεύω ότι σχετικά σύντομα θα είμαστε έτοιμοι να κάνουμε ανακοινώσεις ώστε να διευρυνθούν τα προγράμματα αυτά και να μπορούν άνθρωποι, οι οποίοι έχουν οικονομική δυσκολία και αντιμετωπίζουν τις επιπτώσεις αυτής της παγκόσμιας εισαγόμενης οικονομικής κρίσης, να κάνουν τις διακοπές τους με τη στήριξη του ελληνικού κράτους, με διαφανείς και γρήγορους τρόπους, αξιοποιώντας την τεχνολογία. Και θα αναμένω πολύ σύντομα τις οριστικές ανακοινώσεις του Υπουργείου σε αυτήν την κατεύθυνση. Περιμένουμε, λοιπόν, μία καλή χρονιά. Όλες οι πρώτες ενδείξεις, όλοι οι πρώιμοι δείκτες είναι εξαιρετικά ενθαρρυντικοί. Το πρώτο 20ήμερο του Απριλίου πήγε πάρα πολύ καλά και ως προς τον εισαγόμενο τουρισμό και ως προς τον εγχώριο τουρισμό. Και με πολλή, με σκληρή δουλειά, με τη συνεργασία του κλάδου του τουρισμού, θα συνεχίσουμε σε αυτή την κατεύθυνση. Ο Υπουργός Τουρισμού Βασίλης Κικίλιας δήλωσε: Κύριε Πρόεδρε, εσείς και η κυβέρνησή σας αντιμετωπίσατε με πολύ μεγάλη επιτυχία όλες τις μεγάλες προκλήσεις των τελευταίων ετών. Αυτό δημιούργησε προστιθέμενη αξία στη χώρα, αναβάθμισε το brand name «Ελλάδα» και αυτό, με τη σειρά του, έφερε αυξημένες ροές επισκεπτών ενισχύοντας την ελληνική οικονομία και την ελληνική οικογένεια. Αυτό είχε ως αποτέλεσμα να έχουμε ισχυρό τουριστικό ρεύμα στους χειμερινούς προορισμούς, στο city break, και στις Πασχαλινές διακοπές και βέβαια έπεται και το τριήμερο της Πρωτομαγιάς. Εργαζόμαστε σκληρά μέχρι το τέλος της σεζόν και τότε θα κάνουμε ταμείο, βοηθώντας και τον πρωτογενή τομέα, τα καταστήματα υγειονομικού ενδιαφέροντος, τον εμπορικό κόσμο και, φυσικά, τους εκατοντάδες χιλιάδες εργαζόμενους στον τουρισμό. Στη σύσκεψη συμμετείχαν ο Υπουργός Τουρισμού, Βασίλης Κικίλιας, ο Υπουργός Επικρατείας, Άκης Σκέρτσος και η Υφυπουργός Τουρισμού, Σοφία Ζαχαράκη. "
2022-04-26,29203,https://www.primeminister.gr/2022/04/26/29203,Ενημερωτικό σημείωμα για τη συμμετοχή του Πρωθυπουργού Κυριάκου Μητσοτάκη στην τηλεδιάσκεψη με το Ελληνικό Συμβούλιο SMI | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης και ο Πρίγκιπας της Ουαλίας Κάρολος έλαβαν σήμερα μέρος σε τηλεδιάσκεψη με το Ελληνικό Συμβούλιο του οργανισμού Sustainable Markets Initiative (SMI) του Πρίγκιπα, ο οποίος αποβλέπει στην αναγνώριση των θεμελιωδών δικαιωμάτων της φύσης και στην οικοδόμηση ενός βιώσιμου, αειφόρου μέλλοντος. Στην έναρξη της τηλεδιάσκεψης ο Πρίγκιπας της Ουαλίας και ο Πρωθυπουργός έκαναν τις ακόλουθες τοποθετήσεις (ανεπίσημη μετάφραση από τα αγγλικά): Πρίγκιπας της Ουαλίας: Καλησπέρα σε όλους. Με μεγάλη χαρά σας βλέπω όλους ξανά, έστω και όχι δια ζώσης. Είμαι ευγνώμων προς όλους σας που μπορέσατε να συμμετάσχετε. Και χαίρομαι ακόμη περισσότερο που ο Πρωθυπουργός είναι εδώ δίπλα μου, έχοντας, πολύ ευγενικά, καταφέρει να κάνει αυτό το ταξίδι. Και τώρα είναι εδώ στο Dumfries House. Και πρέπει να πω ότι ήταν ιδιαίτερα ενθαρρυντικό να ακούσω για όλη αυτή τη συζήτηση που έχετε, για το πώς μπορούμε να κάνουμε το Ελληνικό Συμβούλιο SMI έναν πραγματικά αποτελεσματικό καταλύτη, τόσο στην Ελλάδα όσο και διεθνώς. Και ξέρω πόσο κρίσιμες είναι οι ελληνικές επιχειρήσεις για την παγκόσμια βιομηχανία. Και επιτρέψτε μου, κύριε Πρωθυπουργέ, η Ελλάδα έχει μια πραγματική ευκαιρία να επιδείξει πρωτοποριακή ηγεσία, παγκοσμίως, στην πράσινη οικονομία. Και επίσης, χάρηκα πολύ που η Αθήνα ήταν η πρώτη πόλη που υπέγραψε τις αρχές της Terra Carta μετά την επίσκεψή μας στην Ελλάδα τον περασμένο Μάρτιο, όταν και νομίζω ότι συνάντησα τους περισσότερους από εσάς με αυτή την ευκαιρία. Πόλεις με το ξεχωριστό τους βάρος και επίπεδο ζωής έχουν να διαδραματίσουν έναν ιδιαίτερα σημαντικό ρόλο στην επίτευξη των πράσινων στόχων. Άλλωστε, χρειαζόμαστε επείγουσα δράση λόγω των κρίσεων που αντιμετωπίζουμε. Οι πόλεις έχουν την μοναδική δυνατότητα, στο τέλος της ημέρας, να προσφέρουν πράσινες και βιώσιμες λύσεις σε επίπεδο κοινότητας, είτε πρόκειται για ενεργειακά αποδοτικά κτίρια, πράσινες δημόσιες συγκοινωνίες ή ακόμη και για διαχείριση και αξιοποίηση απορριμμάτων. Και ο ηγετικός ρόλος της Αθήνας, ως μέλος του C40, έχει – κατά πραγματικά ενθαρρυντικό τρόπο- εμπνεύσει και άλλες πόλεις να εξερευνήσουν την Terra Carta ως χρήσιμο οδικό χάρτη για τη συνεργασία τους με τον ιδιωτικό τομέα και με τους επενδυτές. Και προσδοκώ, να αναδείξουμε το παράδειγμα της Αθήνας. Τώρα, γνωρίζω ότι έχουμε πολύ περιορισμένο χρόνο, οπότε μπορώ να δώσω τον λόγο στον Πρωθυπουργό για μία σύντομη παρέμβαση, και μετά μπορούμε να ακούσουμε όλους τους συμμετέχοντες και να κάνουμε μια μικρή συζήτηση στον λίγο χρόνο που έχουμε διαθέσιμο, για τα επόμενα βήματα στη διάρκεια αυτού του έτους. Κύριε Πρωθυπουργέ. Κυριάκος Μητσοτάκης: Υψηλότατε, Κύριε Δήμαρχε, Αξιότιμοι Προσκεκλημένοι, Κυρίες και Κύριοι, Κατ’ αρχάς, θα ήθελα να σας ευχαριστήσω για τη φιλοξενία σε αυτό το εντυπωσιακό περιβάλλον. Ήταν πραγματικά ένα ταξίδι που άξιζε, ώστε να καταλάβω καλύτερα τι ακριβώς κάνετε εδώ, στο Dumfries House. Όπως γνωρίζετε, έχουμε δεσμεύσει σημαντικούς πόρους για την αποκατάσταση του Τατοΐου. Αλλά το Τατόι δεν πρέπει να αποτελεί απλώς έναν προορισμό του Σαββατοκύριακου για τους Αθηναίους που θέλουν να αποδράσουν από την πόλη. Μπορεί να γίνει ένα πραγματικό κέντρο πολιτισμού, επαγγελματικής κατάρτισης, αγροτικής επιχειρηματικότητας. Αυτό που έχετε καταφέρει εδώ είναι πραγματικά αξιοσημείωτο. Και ο τρόπος με τον οποίο αλληλεπιδράτε με την τοπική κοινότητα προσφέρει πραγματικά πολλές ελπίδες στους νέους και ένα πολύ πιο ευοίωνο μέλλον. Σας ευχαριστούμε λοιπόν και πάλι που μοιραστήκατε αυτές τις εμπειρίες μαζί μας. Και είμαι σίγουρος ότι αυτές θα αξιοποιηθούν πολύ καλά. Είναι τιμή μου που μπόρεσα να συμμετάσχω σε αυτή τη συνάντηση. Είναι πολύ σημαντικό που μπορούμε να ξεκινήσουμε το Ελληνικό Συμβούλιο του Sustainable Markets Initiative (SMI). Οι εταιρείες που συμμετέχουν είναι όλες κορυφαίες στους τομείς τους. Και, φυσικά, η Αθήνα έχει ανοίξει το δρόμο για την πραγματοποίηση της μετατροπής της από μια πόλη με κληρονομιά περιβαλλοντικών προβλημάτων, σε πρότυπο για ένα βιώσιμο μέλλον. Και ασφαλώς, όπως γνωρίζετε και όπως έχουμε συζητήσει, η κυβέρνηση έχει επενδύσει πλήρως στην πράσινη ατζέντα και σκοπεύουμε επίσης να χρησιμοποιήσουμε σημαντικά κεφάλαια που διατίθενται από το Ταμείο Ανάκαμψης και Ανθεκτικότητας για αυτόν τον σκοπό, σε αυτό που ονομάζουμε «Ελλάδα 2.0». Διαθέτουμε το 37% των συνολικών πόρων που μας αναλογούν στο πλαίσιο του σχεδίου αυτού. Το σχέδιο καθ’ εαυτό ανέρχεται σε 32 δισ. ευρώ. Μιλάμε λοιπόν για ένα συνολικό ποσό που ξεπερνά τα 12 δισ. ευρώ με στόχο τον πράσινο μετασχηματισμό. Και φυσικά έχουμε επενδύσει πολλά σε όλες τις πτυχές αυτής της ατζέντας. Αλλά δεν μπορούμε να το πετύχουμε χωρίς τη συμμετοχή των κορυφαίων ελληνικών εταιρειών μας. Και είναι μεγάλη μου χαρά που μπορούμε να εργαζόμαστε συστηματικά μαζί στο πλαίσιο της υλοποίησης αυτής της ατζέντας. Έχουμε πολύ μεγάλες φιλοδοξίες όσον αφορά στην απεξάρτηση από τον άνθρακα. Εγκαταλείπουμε γρήγορα τον άνθρακα και έχουμε άφθονες αιολικές και ηλιακές δυνατότητες στην Ελλάδα, όπως πολύ καλά γνωρίζετε, ενώ εγκαινιάζουμε εμβληματικά προγράμματα για να κάνουμε τα κτίριά μας πιο αποδοτικά, ενεργειακά. Το έργο αυτό θα είναι πιθανώς το πιο εμβληματικό που χρηματοδοτείται από το Ταμείο Ανάκαμψης και Ανθεκτικότητας. Και έχω προσωπικό, έντονο ενδιαφέρον να διασφαλίσουμε ότι θα διατηρήσουμε τη μοναδική βιοποικιλότητα της Ελλάδας, την οποία είχατε την ευκαιρία να διαπιστώσετε κατά τις πολυάριθμες επισκέψεις σας στη χώρα μας. Θα θέλαμε λοιπόν πολύ να έχουμε πιο στενή σχέση με την κοινότητα της SMI. Καταλαβαίνω ότι υπάρχουν εκατοντάδες εταιρείες που είναι πρωτοπόρες στην τεχνολογία, σημαντικοί χρηματοοικονομικοί επενδυτές. Ακριβώς αυτή η διατομεακή προσέγγιση είναι που βρίσκω συναρπαστική σε τομείς όπως η ναυτιλία, καθώς φιλοδοξώ η Ελλάδα να γίνει ηγέτης στην πορεία προς την απεξάρτηση της ναυτιλίας από τον άνθρακα. Είμαι βέβαιος ότι μπορούμε να διδαχθούμε πολλά από αυτό το εκπληκτικό δίκτυο εταιρειών που έχετε συγκροτήσει. Θεωρώ λοιπόν ότι αυτή είναι απλώς μια πρώτη ευκαιρία για τους συμμετέχοντες να εξηγήσουν λίγο περισσότερο για το τι κάνει ο καθένας στον τομέα του, αλλά και για εμάς ώστε να μπορέσουμε να συντονίσουμε την λειτουργία αυτού του δικτύου σε παγκόσμιο επίπεδο και του τι μπορούμε κάνουμε στην Ελλάδα. Σας ευχαριστούμε και πάλι πολύ που μας δίνετε την ευκαιρία να ανταλλάξουμε απόψεις με αυτή τη σημαντική ομάδα συμμετεχόντων. Κύρια έκφραση του SMI είναι η πρωτοβουλία Terra Carta. Η Αθήνα είναι η πρώτη πόλη που υιοθέτησε την Terra Carta, τον Μάρτιο του 2021, με υπογραφή του Δημάρχου Κώστα Μπακογιάννη. Στην τηλεδιάσκεψη, η οποία διοργανώθηκε με πρωτοβουλία του Δήμου Αθηναίων, έλαβαν μέρος ο Δήμαρχος Αθηναίων Κώστας Μπακογιάννης, ο Διευθύνων Σύμβουλος του Διεθνούς Αερολιμένα Αθηνών και Πρόεδρος του SMI Greek Council Ιωάννης Παράσχης, ο Πρόεδρος της Aegean Ευτύχης Βασιλάκης, η Διευθύνουσα Σύμβουλος της Diana Shipping Inc Σεμίραμις Παληού, ο Διευθύνων Σύμβουλος του Ομίλου ΕΛΛΑΚΤΩΡ Ευθύμιος Μπουλούτας, ο Διευθύνων Σύμβουλος της Energean Μαθιός Ρήγας, ο Πρόεδρος και Διευθύνων Σύμβουλος της Vodafone Ελλάδας Χάρης Μπρουμίδης, ο Μιχάλης Στασινόπουλος, εκτελεστικό μέλος του ΔΣ του ομίλου Viohalco, από το Ίδρυμα Avra οι Φίλιππος και Αντώνης Λαιμός και ο Αντιπρόεδρος της Bank of America, Paul Donofrio. "
2022-04-24,29189,https://www.primeminister.gr/2022/04/24/29189,Μήνυμα του Πρωθυπουργού Κυριάκου Μητσοτάκη για το Πάσχα | Ο Πρωθυπουργός της Ελληνικής Δημοκρατίας,"Οι Έλληνες, παντού στον κόσμο, γιορτάζουμε το φετινό Πάσχα, μετατρέποντας σε ώριμη δύναμη το διπλό μήνυμά του: της καρτερίας που συμβολίζει η Εβδομάδα των Παθών. Αλλά και της ελπίδας που φέρνει το Φως της Ανάστασης. Η σκέψη μας, σήμερα, στρέφεται στους ελεύθερους – πολιορκημένους Ουκρανούς. Που εξακολουθούν να δέχονται επίθεση από τους ομόθρησκους Ρώσους εισβολείς. Και, ταυτόχρονα, σε όλα τα δεινά που φέρνει αυτός ο πόλεμος σε ολόκληρη την Ευρώπη. Η πασχαλινή χαρά, όμως, γίνεται σύμμαχος απέναντι και στις δικές μας δυσκολίες. Με πρώτη την ακρίβεια. Για την οποία, ήδη, η Πολιτεία κάνει ό,τι μπορεί. Και θα συνεχίσει να το κάνει, για όσο διάστημα χρειαστεί. Το υπόσχομαι! Η σημερινή γιορτή μας βρίσκει ενωμένους. Έτσι ενωμένοι, άλλωστε, ξεπεράσαμε τις εθνικές προκλήσεις. Την πανδημία. Και όλες τις περιπέτειες που προηγήθηκαν. Έτσι μπορούμε να γιορτάσουμε για πρώτη φορά μακριά από την απειλή του κορονοϊού που απομακρύνεται. Να βαδίσουμε μπροστά. Και έτσι πρέπει να μείνουμε. Το ελληνικό Πάσχα «είναι η υψηλότερη μορφή της Άνοιξης», έγραψε ο μεγάλος μας ποιητής Γιώργος Σεφέρης. Ας υποδεχτούμε, λοιπόν, αυτήν την άνοιξη με ελπίδα. Με αλληλεγγύη και αυτοπεποίθηση. Κι ας κάνουμε το ερχόμενο καλοκαίρι πιο αισιόδοξο. Πιο αισιόδοξο για την πατρίδα μας και για καθέναν ξεχωριστά. Χριστός Ανέστη! Με υγεία, δύναμη και προκοπή σε όλες τις Ελληνίδες και όλους τους Έλληνες, όπου κι αν βρίσκονται. Χρόνια Πολλά! "
2022-04-20,29181,https://www.primeminister.gr/2022/04/20/29181,Ανακοινώσεις του Πρωθυπουργού Κυριάκου Μητσοτάκη για την αύξηση του κατώτατου μισθού | Ο Πρωθυπουργός της Ελληνικής Δημοκρατίας,"Καθημερινά σε πόλεις και γειτονιές συναντώ εργαζόμενους, και κυρίως νέους που αμείβονται με τον κατώτατο μισθό. Η κοινή αγωνία που διακρίνω στα πρόσωπα όλων είναι η ακρίβεια από τη διεθνή ενεργειακή κρίση και τον πόλεμο στην Ουκρανία. Οι τιμές στο ρεύμα, στο ράφι του σούπερ μάρκετ, στο βενζινάδικο. Ακούν για την οικονομία που αναπτύσσεται, διαπιστώνουν πολλές θετικές αλλαγές, όμως αναρωτιούνται αν αυτή η ανάπτυξη τους αφορά πραγματικά. Αισθάνονται ότι, χωρίς βοήθεια από την οικογένεια, δύσκολα τα βγάζουν πέρα. Ειδικά, μάλιστα, αν είναι αναγκασμένοι και να νοικιάζουν σπίτι. Έχουν δίκιο. Γιατί οι αμοιβές, πράγματι, είναι ακόμα πολύ χαμηλές στον τόπο μας. Οι πληγές της δεκαετούς οικονομικής κρίσης δεν έχουν επουλωθεί. Και, βέβαια, τώρα, η παγκόσμια έκρηξη του πληθωρισμού χτυπά πρώτα τους χαμηλόμισθους και τους ανέργους. Ακριβώς σε αυτούς, λοιπόν, απευθύνεται η σημερινή μου απόφαση. Έτσι, από την 1η Μαΐου, ο βασικός μισθός αυξάνεται κατά 50 ευρώ τον μήνα. Από τα 663 ανεβαίνει στα 713 ευρώ. Ποσό το οποίο, συνδυαστικά με την πρώτη δόση του Ιανουαρίου, ισοδυναμεί με μία συνολική αύξηση 9.7% σε σχέση με τον κατώτατο μισθό του 2021. Με απλά λόγια, οι σχεδόν 650.000 εργαζόμενοι αυτής της κατηγορίας θα κερδίσουν παραπάνω από έναν επιπλέον καθαρό μισθό ετησίως. Ένας 15ος μισθός προστίθεται, στο εξής, στο εισόδημά τους. Οφείλω να σημειώσω πως η πρωτοβουλία μας αυτή αγγίζει τα απώτατα όρια της οικονομίας. Το ποσοστό αύξησης του πρώτου μισθού απασχόλησε πολύ την αρμόδια επιτροπή, τους κοινωνικούς εταίρους, όσο και τον υπουργό Εργασίας. Όμως αποτελεί πολιτική μας απόφαση. Την οποία και θα εισηγηθώ με θέρμη στο Υπουργικό Συμβούλιο. Γιατί σε κάθε κοινή δοκιμασία, κοινή είναι και η ευθύνη. Και όπως δίκαια πρέπει να αναλαμβάνονται τα βάρη, έτσι δίκαια θα πρέπει και να έχουν όλοι μέρισμα από το απόθεμα του πλούτου που δημιουργεί η εθνική παραγωγή και ανάπτυξη. Πρόκειται για επιλογή που περιλαμβάνει πολλές παραμέτρους. Όπως, συνεπώς, μία οικογένεια διαχειρίζεται το σήμερα χωρίς να διακινδυνεύει το αύριο των μελών της, έτσι και η κυβέρνηση καλείται να ισορροπεί. Ανάμεσα στις παροδικές ανάγκες του παρόντος και στις εθνικές υποχρεώσεις του μέλλοντος. Κάθε αύξηση δεν πρέπει να επιβαρύνει ούτε την ανταγωνιστικότητα, ούτε το κόστος, ιδίως των μικρών επιχειρήσεων, που το μετατρέπουν σε αντικίνητρο για νέες προσλήψεις. Η αλήθεια είναι, όμως, ότι οι επιχειρήσεις έχουν στηριχθεί πολύ από την κυβέρνηση. Με λιγότερους φόρους και εισφορές. Με ρευστότητα μέσω της Επιστρεπτέας Προκαταβολής. Αλλά και με τις πρόσφατες επιδοτήσεις για την κάλυψη του ενεργειακού κόστους. Τώρα είναι η ώρα των εργαζόμενων. Και πρώτα των χαμηλόμισθων. Γιατί ποτέ δεν οραματίστηκα μια οικονομία με συγκριτικό της πλεονέκτημα τις χαμηλές απολαβές. Αντίθετα, δεσμεύτηκα για πολλές και καλοπληρωμένες δουλειές. Και, πράγματι, η ανεργία ήδη μειώνεται με ταχύτατους ρυθμούς. Μέσα σε 33 μήνες έχει υποχωρήσει 5 ολόκληρες μονάδες, παρά τις αλλεπάλληλες κρίσεις που μεσολάβησαν. Ταυτόχρονα, έχουν ληφθεί πολλά μέτρα υπέρ της εργασίας. Όπως τα νέα προγράμματα του ΟΑΕΔ. Η Ψηφιακή Κάρτα. Η προστασία στους ταχυμεταφορείς. Οι γονικές άδειες. Και το πλαίσιο για την εργασία εξ αποστάσεως. Τώρα είναι η σειρά να ενισχυθεί το μικρότερο εισόδημα και αυτό κάνουμε. Με μία κίνηση που την απαιτεί η κατάσταση. Που την αξίζουν οι εργαζόμενοι. Και που την αντέχουν οι επιχειρήσεις. Γιατί αυτή η σημαντική μεταβολή στο βασικό μισθό αυξάνει και το επίδομα ανεργίας κατά 31 ευρώ κάθε μήνα. Αποτελεί, παράλληλα, και ένα κάλεσμα προς τους εργοδότες να κινηθούν ανάλογα και προς τις άλλες κατηγορίες μισθωτών. Άλλωστε, τον Ιούνιο η Πολιτεία προχωρά και σε νέα μείωση των εισφορών κατά μισή μονάδα. Σειρά, λοιπόν, έχουν και εκείνοι να σταθούν δίπλα στους υπαλλήλους τους. Γιατί καμία επιχείρηση δεν μπορεί να παράγει αξία από την εργασία αν δεν έχει φροντίσει πρώτα να διασφαλίσει την αξιοπρέπεια των ίδιων των εργαζομένων της. Θα αποφύγω τις καθησυχαστικές προβλέψεις σε ένα παγκόσμιο περιβάλλον που σκεπάζει η αβεβαιότητα. Μένω πιστός στη γλώσσα της αλήθειας και στον δρόμο της φροντίδας και της προσπάθειας. Γι’ αυτό και η μόνη σταθερή μου δέσμευση είναι μία: απέναντι σε κάθε δυσκολία, να είμαι στο πλευρό σας. Η άμεση αύξηση του κατώτατου μισθού κατά 50 ευρώ είναι μια απόφαση ευθύνης και αλληλεγγύης. Ζούμε σε δύσκολες εποχές. Και κύριο μέλημά μου είναι να μην διαρραγεί η κοινωνική μας συνοχή. Αλλά και να μην υπονομευθούν, από άστοχες κινήσεις, όσα μαζί καταφέραμε έως τώρα. Έχω εμπιστοσύνη στις δυνατότητες της οικονομίας μας. Αλλά, πάνω από όλα, έχω εμπιστοσύνη στους Έλληνες εργαζόμενους. «Ανάπτυξη για όλους» ήταν εξαρχής η υπόσχεσή μας. Και αυτόν το στόχο υπηρετεί η πολιτική μας. Σήμερα, κάνουμε ένα ακόμα σημαντικό βήμα για να τον πετύχουμε. Σας ευχαριστώ και σας εύχομαι καλή Ανάσταση. "
2022-04-19,29171,https://www.primeminister.gr/2022/04/19/29171,Ενημερωτικό σημείωμα για την επίσκεψη του Πρωθυπουργού Κυριάκου Μητσοτάκη στις εγκαταστάσεις του τερματικού σταθμού ΥΦΑ (LNG) στο νησί της Ρεβυθούσας | Ο Πρωθυπουργός της Ελληνικής Δημοκρατίας,"«Πρώτο μέλημα της Κυβέρνησης είναι να εξασφαλίσει την ενεργειακή επάρκεια της χώρας. Ταυτόχρονα αγωνιζόμαστε για να μπορούμε να πετύχουμε όσο το δυνατόν χαμηλότερες τιμές ενέργειας για τους καταναλωτές, για τα νοικοκυριά και για τις επιχειρήσεις», σημείωσε ο Πρωθυπουργός Κυριάκος Μητσοτάκης κατά την επίσκεψή του στις εγκαταστάσεις του τερματικού σταθμού Υγροποιημένου Φυσικού Αερίου (LNG) στο νησί της Ρεβυθούσας. «Θέλω να επαναλάβω ακόμα μια φορά ότι βρισκόμαστε αντιμέτωποι με μια πρωτοφανή κατάσταση έκρηξης στις τιμές του φυσικού αερίου. Το πρόβλημα αυτό είναι εισαγόμενο. Ένα πρόβλημα το οποίο αφορά ολόκληρη την Ευρώπη και γι’ αυτό και έχω προσωπικά αγωνιστεί να υπάρχει μια πανευρωπαϊκή απάντηση σε ένα πρόβλημα, το οποίο δεν είναι αμιγώς εθνικό, είναι ευρωπαϊκό», τόνισε ο Πρωθυπουργός, ο οποίος νωρίτερα πραγματοποίησε τον περίπλου του νησιού και ξεναγήθηκε στις εγκαταστάσεις του τερματικού σταθμού από τη Διευθύνουσα Σύμβουλο του ΔΕΣΦΑ, Maria Rita Galli. «Σε κάθε περίπτωση, όμως, η Κυβέρνηση έχει δεσμευτεί να συνεχίσει να στηρίζει τους καταναλωτές ενέργειας μέσα από ένα σχήμα επιδοτήσεων το οποίο θα συνεχιστεί και τον επόμενο μήνα. Και σε περίπτωση που δεν υπάρξει κάποια ευρωπαϊκή απάντηση σε αυτό το πρόβλημα, θέλω όλοι οι Έλληνες να γνωρίζουν ότι η ελληνική Κυβέρνηση είναι έτοιμη να λάβει σημαντικά πρόσθετα μέτρα έτσι ώστε να απορροφήσει όσο μεγαλύτερο ποσοστό της αύξησης των λογαριασμών της ηλεκτρικής ενέργειας, αυτό είναι δυνατό και επιτρεπτό από τα δημοσιονομικά περιθώρια», σημείωσε ο Κυριάκος Μητσοτάκης. «Επισκεφθήκαμε σήμερα τη Ρεβυθούσα με τον Πρωθυπουργό. Η κα Maria Rita Galli, CEO της Κοινοπραξίας του ΔΕΣΦΑ μας ενημέρωσε για τα έργα τα οποία πρόκειται να υλοποιηθούν το επόμενο διάστημα που αυξάνουν τη δυναμικότητα της Ρεβυθούσας, αυξάνουν τη δυνατότητα υποδοχής καραβιών με υγροποιημένο φυσικό αέριο. Aυτό δίνει τη δυνατότητα να αυξήσει την ενεργειακή ανεξαρτησία της η Ελλάδα σε ό,τι αφορά την υποδοχή φυσικού αερίου», ανέφερε ο Υπουργός Περιβάλλοντος και Ενέργειας Κώστας Σκρέκας. «Η Ελλάδα έχει κάνει μια μεγάλη επένδυση τα τελευταία χρόνια με στόχο να αυξήσει την ανθεκτικότητα του Εθνικού Συστήματος Φυσικού Αερίου, μέσω της επέκτασης της Ρεβυθούσας το 2019, μέσω της διασύνδεσης με τον Διαδριατικό Αγωγό Φυσικού Αερίου (TAP) πριν από μερικά χρόνια. Και αυτό μας τοποθετεί, φυσικά, σε μια πολύ πιο ισχυρή θέση από αυτή που θα ήμασταν. Εργαζόμαστε αδιάκοπα όχι μόνο για να διατηρήσουμε και να εγγυηθούμε τη δυναμικότητα του τερματικού σταθμού σε ποσοστό 100%, αλλά και για να ενισχύσουμε -όπως αναμένεται- την ικανότητά του να δέχεται περισσότερα πλοία, καθώς και να επεκτείνουμε την ικανότητά του να επαναεριοποιεί και να εξυπηρετεί τις ανάγκες της αγοράς», σημείωσε, μεταξύ άλλων, η Διευθύνουσα Σύμβουλος του ΔΕΣΦΑ, Maria Rita Galli. Ο ΔΕΣΦΑ εξετάζει την προσθήκη Πλωτής Μονάδας Αποθήκευσης (FSU) στον τερματικό σταθμό Υγροποιημένου Φυσικού Αερίου Ρεβυθούσας αυξάνοντας τη συνολική διαθέσιμη χωρητικότητα αποθήκευσης από 225.000 m3 σε περισσότερα από 380.000 m3.
Παράλληλα, ο ΔΕΣΦΑ αναμενεται να προχωρήσει στην ενίσχυση της δυνατότητας επαναεριοποίησης του τερματικού σταθμού κατά 12%. Ο Κυριάκος Μητσοτάκης συνομίλησε επίσης με τους εργαζόμενους και τα στελέχη του ΔΕΣΦΑ, ενώ είδε από κοντά και τη λειτουργία του κέντρου ελέγχου του τερματικού σταθμού. Τον Πρωθυπουργό συνόδευσαν στην επίσκεψή του ο Υπουργός Περιβάλλοντος και Ενέργειας Κώστας Σκρέκας, η Γενική Γραμματέας Ενέργειας και Ορυκτών Πόρων Αλεξάνδρα Σδούκου, η Προϊσταμένη Διαχειριστικής Αρχής Επιχειρησιακού Προγράμματος «Ανταγωνιστικότητα, Επιχειρηματικότητα και Καινοτομία» Αγγελική Φέτση. Ο Τερματικός Σταθμός LNG της Ρεβυθούσας – Ο Τερματικός Σταθμός Υγροποιημένου Φυσικού Αερίου της Ρεβυθούσας είναι ο μοναδικός Τερματικός Σταθμός ΥΦΑ στην Ελλάδα αυτή τη στιγμή και μία από τις σημαντικότερες ενεργειακές υποδομές για την Ελλάδα και την ευρύτερη περιοχή της Νοτιοανατολικής Ευρώπης. – Διαθέτει συνολική χωρητικότητα αποθήκευσης 225.000 m3 ΥΦΑ, αποτελούμενος από δύο δεξαμενές των 65.000 m3 η κάθε μία και μία μεγαλύτερη, χωρητικότητας 95.000 m3. – Η αποβάθρα της Ρεβυθούσας μπορεί να φιλοξενήσει πλοία από 25.000 έως 266.000 m3 ΥΦΑ, μέγεθος που αντιστοιχεί στα μεγαλύτερα πλοία μεταφοράς ΥΦΑ στον κόσμο, με μήκος περίπου 355 μέτρων. – Στρατηγικά τοποθετημένη, κοντά σε κάποιες από τις περιοχές με τη μεγαλύτερη κατανάλωση, όπως η Αττική και η Βοιωτία, η Ρεβυθούσα μπορεί να προμηθεύσει φυσικό αέριο τόσο στην ελληνική αγορά όσο και στις αγορές γειτονικών χωρών, μέσω της υφιστάμενης διασύνδεσης με τη Βουλγαρία και της μελλοντικής διασύνδεσης με τη Βόρεια Μακεδονία. – Αποτελεί μια κρίσιμη υποδομή για την Ελλάδα, καθώς εγγυάται την ασφάλεια εφοδιασμού και επιτρέπει τη διαφοροποίηση των πηγών προμήθειας με φυσικό αέριο, παρέχοντας λειτουργική ευελιξία στο σύστημα μεταφοράς, καθώς και αυξημένη ικανότητα κάλυψης της μέγιστης ζήτησης φυσικού αερίου. Είναι το μοναδικό Σημείο Εισόδου του δικτύου που εγχύει φυσικό αέριο στο Νότιο τμήμα της χώρας. – Εκτός από το βασικό ρόλο που έχει για την καθημερινή λειτουργία του Εθνικού Συστήματος Φυσικού Αερίου, ο Τερματικός Σταθμός της Ρεβυθούσας έχει αποδείξει τη στρατηγική του σημασία ξανά στο παρελθόν, καθώς κατά τη διάρκεια της πρώτης κρίσης φυσικού αερίου στην Ουκρανία το 2009, εξυπηρέτησε αποτελεσματικά με ΥΦΑ τη βουλγαρική αγορά για κάποιες ημέρες, μέσω αντίστροφης ροής φυσικού αερίου προς τη Βουλγαρία από το σημείο διασύνδεσης Σιδηροκάστρου. – Το 2021, η Ρεβυθούσα κάλυψε σχεδόν το ένα τρίτο (31,8%) των συνολικών εισαγωγών φυσικού αερίου στην Ελλάδα, ενώ το πρώτο τρίμηνο του 2022 η Ρεβυθούσα έγινε η κύρια πύλη εισόδου φυσικού αερίου στη χώρα, καλύπτοντας το 43,23% των εισαγωγών μας, με την παραλαβή 21 φορτίων ΥΦΑ από 6 χώρες (ΗΠΑ, Αλγερία, Νιγηρία, Αίγυπτο, Ομάν και Ινδονησία). Ολόκληρη η δήλωση του Πρωθυπουργού: Εδώ στη Ρεβυθούσα χτυπάει η καρδιά της εγκατάστασης αεριοποίησης φυσικού αερίου της χώρας μας. Είναι, πραγματικά, μία εντυπωσιακή εγκατάσταση, η Κοινοπραξία η οποία τη διαχειρίζεται είναι έτοιμη να κάνει συμπληρωματικές επενδύσεις έτσι ώστε να αυξήσει σημαντικά τις αποθηκευτικές δυνατότητες της Ρεβυθούσας. Αυτό είναι εξαιρετικά σημαντικό, διότι η χώρα πρέπει να είναι έτοιμη και για το χειρότερο σενάριο μιας πλήρους διακοπής τροφοδοσίας φυσικού αερίου από τη Ρωσία και θα είμαστε έτοιμοι να καλύψουμε και αυτό το ενδεχόμενο. Το φυσικό αέριο σε υγροποιημένη μορφή είναι εξαιρετικά κρίσιμο, προκειμένου να πετύχουμε τη διεύρυνση των πηγών τροφοδοσίας φυσικού αερίου. Και σε αυτόν τον σχεδιασμό η Ρεβυθούσα στην τωρινή της μορφή, αλλά και στην αναβαθμισμένη της μορφή, παίζει καθοριστικό ρόλο. Όπως καθοριστικό ρόλο παίζουν και οι καινούριες επενδύσεις, οι πλωτές εγκαταστάσεις επαναεριοποίησης υγροποιημένου φυσικού αερίου, όπως αυτή η οποία δρομολογείται στην Αλεξανδρούπολη. Πρώτο μέλημα της Κυβέρνησης είναι να εξασφαλίσει την ενεργειακή επάρκεια της χώρας, ταυτόχρονα όμως αγωνιζόμαστε για να μπορούμε να πετύχουμε όσο το δυνατόν χαμηλότερες τιμές ενέργειας για τους καταναλωτές, για τα νοικοκυριά και για τις επιχειρήσεις. Θέλω να επαναλάβω ακόμα μια φορά ότι βρισκόμαστε αντιμέτωποι με μια πρωτοφανή κατάσταση έκρηξης στις τιμές του φυσικού αερίου. Το πρόβλημα αυτό είναι εισαγόμενο. Ένα πρόβλημα το οποίο αφορά ολόκληρη την Ευρώπη και γι’ αυτό και έχω προσωπικά αγωνιστεί να υπάρχει μια πανευρωπαϊκή απάντηση σε ένα πρόβλημα, το οποίο δεν είναι αμιγώς εθνικό, είναι ευρωπαϊκό. Σε κάθε περίπτωση, όμως, η Κυβέρνηση έχει δεσμευτεί να συνεχίσει να στηρίζει τους καταναλωτές ενέργειας μέσα από ένα σχήμα επιδοτήσεων το οποίο θα συνεχιστεί και τον επόμενο μήνα. Και σε περίπτωση που δεν υπάρξει κάποια ευρωπαϊκή απάντηση σε αυτό το πρόβλημα, θέλω όλοι οι Έλληνες να γνωρίζουν ότι η ελληνική Κυβέρνηση είναι έτοιμη να λάβει σημαντικά πρόσθετα μέτρα έτσι ώστε να απορροφήσει όσο μεγαλύτερο ποσοστό της αύξησης των λογαριασμών της ηλεκτρικής ενέργειας, αυτό είναι δυνατό και επιτρεπτό από τα δημοσιονομικά περιθώρια. Να ευχαριστήσω όλους τους εργαζόμενους αλλά και τη διοίκηση της εταιρίας σε αυτή την εξαιρετικά κρίσιμη εγκατάσταση για την ενεργειακή ασφάλεια της χώρας. "
2022-04-18,29167,https://www.primeminister.gr/2022/04/18/29167,Ενημερωτικό σημείωμα για την επίσκεψη του Πρωθυπουργού Κυριάκου Μητσοτάκη στο Χώρο Εποπτευόμενης Χρήσης «STEKI 46» του ΟΚΑΝΑ | Ο Πρωθυπουργός της Ελληνικής Δημοκρατίας,"Τον πρώτο Χώρο Εποπτευόμενης Χρήσης (ΧΕΧ) στην Ελλάδα που στεγάζεται στα γραφεία του ΟΚΑΝΑ επισκέφθηκε ο Πρωθυπουργός Κυριάκος Μητσοτάκης. Πρόκειται για το «STEKI 46», όνομα που του έδωσαν οι ίδιοι οι ωφελούμενοι, οι οποίοι καλύπτουν εκεί καθημερινά τις ανάγκες τους σε σίτιση και ένδυση, προμηθεύονται ΚΙΤ με υλικό για την ασφαλή χρήση (σύριγγες, προφυλακτικά), ΚΙΤ με υλικό προστασίας από την πανδημία του COVID-19 και λαμβάνουν συμβουλευτική ψυχολογική υποστήριξη. «Είναι πολύ τολμηρή αυτή η πρωτοβουλία την οποία έχουμε αναλάβει. Πραγματικά είμαι εντυπωσιασμένος από την ποιότητα του χώρου και τη διάθεση όλων των εργαζόμενων να υποστηρίξουν τους χρήστες», τόνισε ο Πρωθυπουργός κατά τη ξενάγησή του στους χώρους του νέου ΧΕΧ ενώ στη συνέχεια συζήτησε με πρώην και νυν τοξικοεξαρτημένους, ωφελούμενους από τη συγκεκριμένη πρωτοβουλία για τη χρησιμότητα και την ανάγκη του ΧΕΧ αλλά και εργαζόμενους που συνδέονται με τη συγκεκριμένη δράση. «Δεν ήταν -όπως θυμάστε- προφανές να μπορέσουμε να προχωρήσουμε σε αυτό το βήμα, να έχουμε ένα χώρο ελεγχόμενης χρήσης. Έχω εξαιρετικές και πολύ δυνατές αναμνήσεις από τη συζήτηση που είχαμε κάνει ανήμερα τα Χριστούγεννα του 2018, όταν είχα δεσμευτεί ότι θα δημιουργήσουμε έναν τέτοιο χώρο στην Αθήνα. Νομίζω ότι το βασικό μήνυμα το οποίο θέλουμε να στείλουμε είναι ότι δεν μπορούμε να κρύβουμε το πρόβλημα κάτω από το χαλί», σημείωσε ο Κυριάκος Μητσοτάκης. «Αυτός είναι ένας χώρος, ο οποίος δίνει τη δυνατότητα στους χρήστες με ασφάλεια να κάνουν τη χρήση των ναρκωτικών ουσιών. Αποδίδω πολύ μεγάλη σημασία σε αυτό το οποίο μου είπε ο Πρόεδρος (ΟΚΑΝΑ) ότι θα μπορούμε σύντομα να ελέγχουμε και την ποιότητα των ναρκωτικών, ώστε να γνωρίζουν οι χρήστες ότι αυτά τα οποία προμηθεύονται δεν είναι νοθευμένα. Και βέβαια δεν είναι απλά ένας χώρος χρήσης, υπάρχει μία συνολική υποστήριξη, έτσι ώστε να αντιμετωπίσουμε το ζήτημα ολιστικά. Είναι ένα πρόβλημα, ένα πραγματικό πρόβλημα, ένα πρόβλημα το οποίο είναι μαζί μας και το πρώτο το οποίο πρέπει να διασφαλίσουμε είναι τουλάχιστον την ασφάλεια των χρηστών, ώστε να μην καταφεύγουν σε μία πραγματικότητα που νομίζω ότι είναι πολύ οικεία σε όλους, σε ανεξέλεγκτη χρήση, σε πιάτσες, σε άλλα φαινόμενα τα οποία εν πάση περιπτώσει δεν συνάδουν με αυτό το οποίο θα φανταζόμασταν σε μία κοινωνία με στοιχειώδη ευαισθησία», ανέφερε ο Πρωθυπουργός. «Είναι πολύ σημαντικό για το πεδίο των εξαρτήσεων να αγκαλιάζεται από την πολιτική ηγεσία και τον Πρωθυπουργό της χώρας», σημείωσε από την πλευρά του ο Πρόεδρος του ΟΚΑΝΑ, Θανάσης Θεοχάρης, προσθέτοντας πως «αυτό εμάς μας δίνει περισσότερη δύναμη και όρεξη να δουλέψουμε ακόμα καλύτερα και ακόμη περισσότερο. Όντως έχετε δίκιο, περάσαμε ένα μεγάλο αγώνα για να φτάσουμε σε αυτό το σημείο σήμερα. Νομίζω ότι έχουμε καταφέρει αρκετά, πρέπει να βελτιώσουμε ακόμη περισσότερα. Είμαστε στη διάθεση των ωφελούμενων για καθετί το οποίο χρειάζεται βελτίωση, να το κάνουμε. Είναι ο πρώτος Χώρος Εποπτευόμενης Χρήσης αυτή τη στιγμή στη χώρα με ρητούς και σαφείς όρους λειτουργίας». Η Υφυπουργός Υγείας, αρμόδια για θέματα Ψυχικής Υγείας, Ζωή Ράπτη, μεταξύ άλλων, ανέφερε: «Είναι ο πρώτος χώρος που πραγματοποιούμε εδώ στην Αθήνα. Ο πρώτος χώρος ο οποίος είναι σταθερός. Αυτό κατέστη δυνατό με συγκεκριμένη νομοθετική ρύθμιση και υπουργικές αποφάσεις για τους όρους λειτουργίας. Αυτός είναι ένας χώρος ο οποίος ουσιαστικά βοηθάει στη μείωση της βλάβης. Βοηθά τους εξαρτημένους, επίσης, να παίρνουν και την ψυχοκοινωνική υποστήριξη και να μπουν και σε ένα πρόγραμμα απεξάρτησης σε συνεργασία βεβαίως με τους ειδικούς του ΟΚΑΝΑ. Άρα θα σώσει ζωές». «Ηταν μια πάγια διεκδίκησή μας πάρα πολλά χρόνια τώρα να υπάρξει ένας τέτοιος χώρος. Είμαι ένας από τους άνθρωπος που διαγνώστηκαν με HIV στο Outbreak πριν από 12 χρόνια. Και μας πήρε τόσο καιρό για να πράξουμε κάτι αυτονόητο», σημείωσε ο Μάριος Ατζέμης, συντονιστής Δράσεων Μείωσης Βλάβης της «Θετικής Φωνής», ο οποίος είχε συναντηθεί με τον Πρωθυπουργό τη νύχτα των Χριστουγέννων του Δεκεμβρίου 2018 και είχαν συζητήσει και για τη δημιουργία ενός ΧΕΧ. «Είναι μια εξαιρετικά καλή αρχή. Η διοίκηση του ΟΚΑΝΑ έχει δείξει πολύ καλά αντανακλαστικά. Κάνουμε σήμερα το πρώτο βήμα αλλά υπάρχουν πολλά βήματα συνεργατικά που όλοι οι εμπλεκόμενοι φορείς και εσείς, κ. Πρόεδρε, προσωπικά. Πρέπει να κάνουμε όλοι μαζί ώστε να βελτιώσουμε αισθητά την ποιότητα της ζωής αυτών των ανθρώπων και την εικόνα στο κέντρο της Αθήνας», συμπλήρωσε, μεταξύ άλλων. «Εγώ θέλω να πω ότι μαζί με αυτή την πόρτα, ελπίζουμε να ανοίξει η πόρτα της κοινωνίας για όλους τους ανθρώπους που βρίσκονται στο δρόμο και κάνουν χρήση ψυχοδραστικών. Ο χώρος είναι υπέροχος, από όλη την πορεία που έχω δει -και έχω δει και σε άλλα κράτη- είναι μία φοβερά καλή αρχή. Ελπίζουμε ότι αυτοί οι άνθρωποι που θα μπουν εδώ μέσα, θα αρχίσουν σιγά-σιγά να λύνουν τα προβλήματά τους, γιατί πρόκειται για ανθρώπους που δεν έχουν ούτε ταυτότητα», σημείωσε ο Χρήστος Α., πρώην τοξικοεξαρτημένος, ενώ μεταξύ άλλων επεσήμανε πως «είναι μία πάρα πολύ καλή αρχή και το πιο σημαντικό για εμάς είναι οι χρήστες να έχουν το λόγο στις αποφάσεις που τους αφορούν. Δεν υπάρχει πολιτική χωρίς τη συμμετοχή της θιγόμενης κοινότητας. Δεν γίνεται να βγαίνουν αποφάσεις και να γίνονται όλα χωρίς να ρωτούνται οι άνθρωποι που θα υποστούν αυτές τις πολιτικές». Ο Μύρωνας, ωφελούμενος του Χώρου Εποπτευόμενης Χρήσης, εστίασε στη δική του εμπειρία όντας και ο πρώτος άνθρωπος που προέβη σε χρήση στο χώρο ενώ ο Φώτης, και εκείνος ωφελούμενος του ΧΕΧ, περιέγραψε τα δικά του συναισθήματα: «Θα ήθελα να σταθώ στην ασφάλεια και στη γνωριμία του κόσμου. Ο κόσμος δεν μας γνωρίζει, γιατί ποτέ δεν μας παρουσίασε κανένας. Όλοι μας έκρυβαν, γιατί μας θεωρούσαν επικίνδυνους. Αν θα κάνετε μια βόλτα στις πιάτσες όλοι αυτοί οι οποίοι είναι χρήστες των ουσιών, ουσιοεξαρτημένοι τέλος πάντων, είναι ακίνδυνοι», ανέφερε με τον Κυριάκο Μητσοτάκη να απαντά πως «το ευκολότερο σε αυτές τις περιπτώσεις είναι απλά να κοιτάμε αλλού. Να βλέπουμε τον άνθρωπο στο δρόμο και να κοιτάμε αλλού. Πρέπει να  μπορέσουμε να ξεπεράσουμε το σοκ, γιατί είναι ένα σοκ – η εικόνα είναι ένα σοκ- για να δεις παραπέρα τι μπορείς να κάνεις ουσιαστικά για να βοηθήσεις». Πρόσθεσε δε ότι «το πιο βασικό είναι να αρχίσουμε να χαρτογραφούμε τους ανθρώπους. Να έρχονται άνθρωποι». Ο νέος Χώρος Εποπτευόμενης Χρήσης είναι πλήρως εξοπλισμένος και στελεχωμένος με διεπιστημονική ομάδα για την κάλυψη των αναγκών των ωφελούμενων. Αναλυτικά, ο ΧΕΧ περιλαμβάνει 12 ειδικά διαμορφωμένες θέσεις για την ενέσιμη ή/και εισπνεόμενη χρήση προ-αποκτημένων ναρκωτικών ουσιών, χώρους για την παραμονή των ωφελούμενων, ιατρείο για την παροχή πρωτοβάθμιας φροντίδας και την αντιμετώπιση περιπτώσεων υπερδοσολογίας, καθώς και χώρο για την παροχή συμβουλευτικής/ψυχολογικής υποστήριξης και διασύνδεσης των ωφελούμενων με θεραπευτικό πρόγραμμα. Υπενθυμίζεται ότι ο Κυριάκος Μητσοτάκης είχε δεσμευτεί προεκλογικά να προχωρήσει στην δημιουργία του ΧΕΧ, κατά τη διάρκεια συνάντησης που είχε με πρώην τοξικοεξαρτημένους τα Χριστούγεννα του 2018. Τον Πρωθυπουργό υποδέχθηκαν και ξενάγησαν στο Σταθμό Φροντίδας Εξαρτημένων Ατόμων του ΟΚΑΝΑ όπου στεγάζεται το «STEKI 46» η Υφυπουργός Υγείας, Ζωή Ράπτη και ο Πρόεδρος του ΟΚΑΝΑ, Θανάσης Θεοχάρης ενώ το παρών έδωσε και ο Γενικός Γραμματέας Κοινωνικής Αλληλεγγύης και Καταπολέμησης της Φτώχειας, Γιώργος Σταμάτης. "
2022-04-15,29163,https://www.primeminister.gr/2022/04/15/29163,Ενημερωτικό σημείωμα για την παρουσία του Πρωθυπουργού Kυριάκου Μητσοτάκη στο νέο Αρχαιολογικό Μουσείο Χανίων | Ο Πρωθυπουργός της Ελληνικής Δημοκρατίας,"Στα Χανιά, στην Κρήτη, στην Ελλάδα, αποδόθηκε απόψε το νέο Αρχαιολογικό Μουσείο Χανίων, ένας μεγάλος πολιτιστικός θησαυρός, που αναμένεται να δώσει νέα αναπτυξιακή διάσταση και προοπτική στην πόλη. Χωροθετημένο στην περιοχή της Χαλέπας, τον δεύτερο ιστορικό πόλο των Χανίων μετά τον ενετικό οικιστικό πυρήνα, το νέο Μουσείο που ανοίγει τις πόρτες του για τους επισκέπτες αύριο το πρωί, μέσα από την εκθεσιακή αφήγηση των συλλογών του παρακολουθεί τη μακρά πορεία στον χρόνο που διαπερνά τους προϊστορικούς οικισμούς και τις ιστορικές πόλεις της Δυτικής Κρήτης και αναδεικνύει τη συνεχή και αδιάλειπτη παρουσία και δραστηριότητα των ανθρώπων στον τόπο αυτό, διαμέσου των αιώνων. «Σήμερα είμαι διπλά συγκινημένος, πρώτον διότι αύριο ανοίγει τις πόρτες του για τους Χανιώτες αλλά και για όλους τους επισκέπτες της πόλης το νέο Αρχαιολογικό Μουσείο, το οποίο σήμερα είχα την ευκαιρία για πρώτη φορά να επισκεφτώ. Θέλω να συγχαρώ από καρδιάς τις υπηρεσίες του Υπουργείου Πολιτισμού, ειδικά την κυρία Παπαδοπούλου, για τη σπουδαία, ταχύτατη δουλειά που έκαναν για να μεταφέρουν από το παλιό Αρχαιολογικό Μουσείο σε αυτό το νέο υπερσύγχρονο κτίριο την αρχαιολογική συλλογή των Χανίων, ένα πολιτιστικό απόθεμα το οποίο διανύει τους αιώνες και το οποίο αποτελεί σημείο αναφοράς του κρητικού πολιτισμού, αλλά και όλων των επιρροών που αυτός δέχτηκε στο διάβα των αιώνων. Όπως θα είχατε την ευκαιρία να διαπιστώσετε, έχουμε να κάνουμε με ένα υπερσύγχρονο βιοκλιματικό κτίριο, το οποίο πιστεύω ότι θα αντέξει στη δοκιμασία του χρόνου και θα αναβαθμίσει σημαντικά τα Χανιά ως έναν αυτόνομο πολιτιστικό προορισμό, όπως δηλαδή αξίζει στην πόλη μας», σημείωσε ο Πρωθυπουργός Κυριάκος Μητσοτάκης ο οποίος ξεναγήθηκε μαζί με τη σύζυγό του Μαρέβα Γκραμπόφσκι – Μητσοτάκη στο νέο Μουσείο, από την Υπουργό Πολιτισμού και Αθλητισμου Λίνα Μενδώνη και την Προϊσταμένη Εφορίας Αρχαιοτήτων και Διευθύντρια του Μουσείου Ελένη Παπαδοπούλου. Στο νέο Αρχαιολογικό Μουσείο Χανίων εκτίθεται και αξιόλογος αριθμός αντικειμένων της Συλλογής Κωνσταντίνου και Μαρίκας Μητσοτάκη, τα οποία χρονολογούνται από την 4η χιλιετία π.Χ. έως τον 3ο αιώνα μ.Χ. Πρόκειται για μια εξαιρετικά αξιόλογη συλλογή, που δωρήθηκε στο Ελληνικό Δημόσιο από την οικογένεια Μητσοτάκη και την οποία ο Πρωθυπουργός θαύμασε στο χώρο που εκτίθεται μαζί με την αδερφή του και βουλευτή Χανίων της ΝΔ, Ντόρα Μπακογιάννη που ήταν επισης παρούσα στην ξενάγηση. Χάρη στους συλλέκτες τα εκθέματα της Συλλογής παρέμειναν στον γενέθλιο τόπο τους. «Ο δεύτερος λόγος που είμαι ιδιαίτερα συγκινημένος -γιατί να το κρύψωμεν άλλωστε- είναι το γεγονός ότι στο Μουσείο αυτό βρήκε τη θέση της η συλλογή Κωνσταντίνου και Μαρίκας Μητσοτάκη, η οποία είχε δωρηθεί από τους γονείς μου στο ελληνικό κράτος πριν από 22 χρόνια. Ο πατέρας μου, πάντα, και η μητέρα μου πίστευαν ότι η συλλογή αυτή πρέπει να αποτελέσει κτήμα του ελληνικού λαού και με πολύ μεγάλο ενθουσιασμό δώρισαν ολόκληρη πρακτικά τη συλλογή τους στο τότε Αρχαιολογικό Μουσείο. Σήμερα η συλλογή αυτή στεγάζεται στον πρώτο όροφο, σε έναν χώρο αντάξιο της σημασίας του. Και πιστεύω ότι οι γονείς μου θα ήταν πολύ χαρούμενοι και πολύ υπερήφανοι αν είχαν τη δυνατότητα να δουν πώς εκτίθεται αυτή η συλλογή που γι’ αυτούς αποτέλεσε ένα έργο ζωής, άσχετα αν δέχτηκαν πολύ σκληρές επιθέσεις εκείνη την εποχή γι’ αυτή τους την πράξη. Και πάλι, λοιπόν, συγχαρητήρια και να είναι τυχερό και καλορίζικο το νέο μας Μουσείο. Όπως είπε και η Υπουργός, αύριο και μεθαύριο η είσοδος θα είναι δωρεάν. Να έρθουν πρώτα από όλα οι Χανιώτες να το απολαύσουν, τα νέα μας παιδιά, τα σχολεία μας να το επισκεφθούν, να μάθουν περισσότερα για τον πολιτιστικό πλούτο της περιοχής των Χανίων. Και βέβαια είμαι σίγουρος ότι και πάρα πολλοί επισκέπτες θα συνδυάσουν πια την επίσκεψή τους στα Χανιά με την παρουσία τους εδώ σε αυτό το Μουσείο, το οποίο βέβαια να πούμε κιόλας ότι έχει ενταχθεί στην ομάδα των Μουσείων για τα οποία υπάρχει ηλεκτρονικό εισιτήριο, άρα και η πρόσβαση σε αυτό θα γίνεται ολοένα και πιο εύκολη», τόνισε ο Πρωθυπουργός. «Με πολύ μεγάλη ικανοποίηση αποδίδουμε στους πολίτες και στους επισκέπτες των Χανίων το Νέο Αρχαιολογικό Μουσείο της πόλης. Με μεγάλη χαρά και τιμή υποδεχόμαστε τον Πρωθυπουργό Κυριάκο Μητσοτάκη, τον πρώτο επισκέπτη, στο νέο Μουσείο της ιδιαίτερης πατρίδας του. Στο πολύ ενδιαφέρον, από άποψη αρχιτεκτονικής, κτίριο του Μουσείου αναδεικνύονται με σύγχρονο και υποδειγματικό τρόπο οι θησαυροί των Συλλογών του, πολλοί εκ των οποίων είναι μοναδικοί, ενώ άλλοι εκτίθενται για πρώτη φορά. Πρόκειται για ένα έργο Πολιτισμού ιδιαίτερα σημαντικό για τα Χανιά και ολόκληρη την Κρήτη, καθώς διαφυλάσσει το εξαιρετικά πλούσιο πολιτιστικό απόθεμα της περιοχής και λειτουργεί ως δυναμικός αναπτυξιακός πόρος για τη Μεγαλόνησο, με συμβολή στην τοπική και την εθνική οικονομία», επεσήμανε η Υπουργός Πολιτισμού και Αθλητισμού Λίνα Μενδώνη. «Με πάρα πολύ μεγάλη χαρά και πολύ μεγάλη συγκίνηση σήμερα υποδεχόμαστε εδώ τον Πρωθυπουργό, ως πρώτο επισκέπτη, στο νέο μας Μουσείο το οποίο ανοίγει από αύριο. Το νέο μουσείο που με πολλή αγάπη και πολλή φροντίδα έχουμε ετοιμάσει όλοι εμείς στο Υπουργείο Πολιτισμού εδώ και ενάμιση χρόνο. Και λέω ενάμιση χρόνο γιατί δεν είναι παραπάνω ο καιρός οποίος έχει μείνει η πόλη μας χωρίς μουσείο. Ήταν 13 Σεπτεμβρίου 2020 όταν έκλεισε το παλιό μουσείο στον Άγιο Φραγκίσκο και σήμερα πλέον είναι πανέτοιμο το νέο μας μουσείο. Ένα σύγχρονο κτίριο, εξοπλισμένο με τα καλύτερα συστήματα αποθήκευσης εργαστηρίων αλλά και εκθεσιακών χώρων, το οποίο είναι πραγματικά ένας μοχλός ανάπτυξης και μία κιβωτός πολιτισμού συγχρόνως. Είμαστε πάρα πολύ χαρούμενοι και ελπίζουμε οι Χανιώτες και οι επισκέπτες των Χανίων και όλης της Κρήτης να το αγαπήσουν όπως το αγαπούμε και εμείς», σημείωσε η Προϊσταμένη Εφορίας Αρχαιοτήτων και Διευθύντρια του Μουσείου Ελένη Παπαδοπούλου. Το νέο Αρχαιολογικό Μουσείο Χανίων Το νέο κτίριο του Αρχαιολογικού Μουσείου Χανίων στην περιοχή της Χαλέπας είναι σε σχέδιο του αρχιτέκτονα Θεοφάνη Μπομπότη και των συνεργατών του και χαρακτηρίζεται από τη σύνθεση δύο διακριτών γραμμικών μονολιθικών όγκων που αναδύονται από τη γη. Πρόκειται για συμβολική αναφορά στα τεκμήρια του πολιτισμού που βρίσκονται κάτω από την επιφάνειά της, αλλά συγχρόνως και μία βιοκλιματική επιλογή με την καλύτερη δυνατή προσαρμογή του κτίσματος στο έντονα επικλινές οικόπεδο. Η συνολική επιφάνεια των χώρων του Μουσείου είναι περίπου 6.000 τ.μ. σε ακίνητο έκτασης περίπου 12 στρ. Το νέο Αρχαιολογικό Μουσείο Χανίων υλοποιήθηκε μέσω της χρηματοδότησης κυρίως Ευρωπαϊκών προγραμμάτων αλλά και εθνικών πόρων, που έφεραν σε πέρας οι Υπηρεσίες του Υπουργείου Πολιτισμού. Η συνολική δαπάνη κατασκευής και ολοκλήρωσης του Μουσείου υπολογίζεται σε περίπου 15.000.000 ευρώ, εκ των οποίων περίπου τα 14.000.000 ευρώ προέρχονται από τα Ευρωπαϊκά προγράμματα. Οι χώροι των μόνιμων συλλογών και των περιοδικών εκθέσεων καταλαμβάνουν έκταση 2.000 τ.μ. Για να επιτευχθούν οι παραπάνω στόχοι επιλέχθηκε, εκτός των εποπτικών και ψηφιακών μέσων, η δημιουργία συγκεκριμένων αναπαραστάσεων, που αποδίδουν σημαντικές όψεις του βίου κατά τους προϊστορικούς και ιστορικούς χρόνους. Επίσης, δημιουργήθηκαν δύο απτικά τραπέζια εντός του εκθεσιακού χώρου για τους επισκέπτες με προβλήματα όρασης. Στην αίθουσα του ορόφου, εκτίθεται αξιόλογος αριθμός αντικειμένων της Συλλογής Κωνσταντίνου, Μαρίκας και Κυριάκου Μητσοτάκη, τα οποία χρονολογούνται από την 4η χιλιετία π.Χ. έως τον 3ο αιώνα μ.Χ. Στον όροφο του Μουσείου βρίσκεται η αίθουσα εκπαιδευτικών προγραμμάτων έκτασης 90 τμ. Στο ίδιο επίπεδο, χωροθετείται το αμφιθέατρο σχεδιασμένο για 120 θέσεις, 3 εκ των οποίων για άτομα με κινητικά προβλήματα. Και ο χώρος αυτός με ειδική ξύλινη επένδυση εσωτερικά και εξωτερικά ακολουθεί αυστηρές προδιαγραφές ως προς την ακουστική και την ηχομόνωση, διαθέτει χώρο μετάφρασης και είναι πλήρως εξοπλισμένος. Τα τέσσερα εργαστήρια συντήρησης, εμβαδού 500 τμ, είναι ισόγεια με φυσικό φωτισμό και πλήρως οργανωμένα. Διακρίνονται για τον σύγχρονο και άρτιο εξοπλισμό τους που συνεχώς εμπλουτίζεται, παρέχοντας τις κατάλληλες συνθήκες για τη διεκπεραίωση των πιο απαιτητικών συντηρήσεων αντικειμένων. "
2022-04-14,29150,https://www.primeminister.gr/2022/04/14/29150,Δήλωση του Πρωθυπουργού Κυριάκου Μητσοτάκη κατά την άφιξή του στη συναυλία για την υποστήριξη των θυμάτων του πολέμου στην Ουκρανία που διοργανώνουν ο Λεωνίδας Καβάκος και το Μέγαρο Μουσικής | Ο Πρωθυπουργός της Ελληνικής Δημοκρατίας,"Θέλω να ευχαριστήσω τον Λεωνίδα Καβάκο και τους μουσικούς συνεργάτες του για την πολύ ευγενική τους προσφορά να διοργανώσουν αυτή τη συναυλία, τα έσοδα της οποίας θα διατεθούν για την ανέγερση του μαιευτηρίου, το οποίο βομβαρδίστηκε στη Μαριούπολη. Ο Λεωνίδας Καβάκος είναι ένας καλλιτέχνης ο οποίος έχει το θάρρος της γνώμης του. Και, πράγματι, σε αυτούς τους δύσκολους καιρούς δεν χωρούν ούτε ίσες αποστάσεις ούτε γενικόλογες τοποθετήσεις ότι δήθεν είμαστε με την Ειρήνη. Εδώ υπάρχει αμυνόμενος και είναι η Ουκρανία, υπάρχει επιτιθέμενος και είναι η Ρωσία. Εύχομαι και ελπίζω σήμερα το βιολί του Λεωνίδα να ακουστεί πιο δυνατά από τις βόμβες της Ρωσίας και το μήνυμά του να φτάσει και να δώσει μία ένεση στήριξης στη μαρτυρική Μαριούπολη. "
2022-04-12,29129,https://www.primeminister.gr/2022/04/12/29129,"Ενημερωτικό σημείωμα για τη συνάντηση του Πρωθυπουργού Κυριάκου Μητσοτάκη με τον Πρόεδρο της Ευρωπαϊκής Τράπεζας Επενδύσεων, Werner Hoyer | Ο Πρωθυπουργός της Ελληνικής Δημοκρατίας","Ο Πρωθυπουργός Κυριάκος Μητσοτάκης συναντήθηκε στο Μέγαρο Μαξίμου με τον Πρόεδρο της Ευρωπαϊκής Τράπεζας Επενδύσεων, Werner Hoyer. Κατά την έναρξη της συνάντησής τους οι κ. Μητσοτάκης και Hoyer είχαν τον εξής διάλογο (ανεπίσημη μετάφραση από τα αγγλικά): Κυριάκος Μητσοτάκης: Είναι χαρά μου που σας υποδέχομαι για μια ακόμη φορά στην Ελλάδα. Θα ήθελα να ευχαριστήσω εσάς και την Ευρωπαϊκή Τράπεζα Επενδύσεων για τη συνεχή στήριξη που έχετε προσφέρει στη χώρα και στην ελληνική οικονομία, στην πορεία της προς μια βιώσιμη ανάκαμψη. Φυσικά, όπως είχαμε την ευκαιρία να συζητήσουμε, αντιμετωπίζουμε τώρα μεγάλες ιστορικές προκλήσεις με τη ρωσική εισβολή στην Ουκρανία, καθώς και σημαντικές οικονομικές επιπτώσεις. Κύριο μέλημά μας -καθώς εισερχόμαστε σε μια περίοδο έντονων συζητήσεων στο ευρωπαϊκό επίπεδο- είναι με ποιο τρόπο θα στηρίξουμε νοικοκυριά και επιχειρήσεις ώστε να αντιμετωπίσουν τις αυξήσεις στις τιμές της ενέργειας, κυρίως της ηλεκτρικής ενέργειας. Οι απόψεις μας για το ζήτημα αυτό είναι πολύ συγκεκριμένες. Πρέπει να αποσυνδέσουμε τις τιμές του φυσικού αερίου από τις τιμές της ηλεκτρικής ενέργειας και για να το κάνουμε αυτό χρειαζόμαστε ευρωπαϊκή στήριξη. Εάν δεν συμβεί αυτό, θα πρέπει να βασιστούμε στους εθνικούς μας πόρους, κάτι που θα επιβαρύνει, φυσικά, τους προϋπολογισμούς μας. Αλλά αν δεν καταφέρουμε να φτάσουμε σε μια συμφωνία, θα είναι μια ευρωπαϊκή αποτυχία. Διότι αυτή τη στιγμή, όπως μπορείτε να δείτε, σε εκλογές στην Ευρώπη, ορισμένες δυνάμεις του λαϊκισμού ενισχύονται από τη δυσαρέσκεια των πολιτών όσον αφορά το κόστος ζωής. Και αυτές είναι πραγματικές και εύλογες ανησυχίες. Θεωρώ, λοιπόν, ότι είναι η στιγμή η Ευρώπη να σταθεί στο ύψος των περιστάσεων, όπως κάναμε με το Ταμείο Ανάκαμψης και Ανθεκτικότητας, και να προχωρήσει σε κάποια λύση. Και υπάρχουν επιλογές. Μπορούμε να τις συζητήσουμε πιο λεπτομερώς. Υπάρχουν επιλογές στο τραπέζι. Πρώτον, χρειαζόμαστε μια πολιτική δέσμευση ότι θα αντιμετωπίσουμε το πρόβλημα σε ευρωπαϊκό επίπεδο και ότι δεν θα αφήσουμε απλά τα κράτη-μέλη μόνα τους να αντιμετωπίσουν τις συνέπειες. Και πάλι σας ευχαριστώ για την παρουσία σας εδώ και για όλη τη στήριξη σας. Werner Hoyer: Θα ήθελα να σας ευχαριστήσω για την πολύ θερμή υποδοχή που μας επιφυλάξατε. Είναι χαρά μου που βρίσκομαι ξανά στην Ελλάδα, όχι μόνο γιατί η θερμοκρασία είναι κατά 20 περίπου βαθμούς πιο υψηλή σε σχέση με το Λουξεμβούργο – ενώ είναι και πολύ πιο φωτεινά – αλλά γιατί έχουμε και κάποιες καλές ιστορίες να διηγηθούμε. Πιο συγκεκριμένα, αυτή η χρονιά, το 2021, υπό αυτές τις τρομερές, τρομακτικά δύσκολες συνθήκες, ήταν μια από τις καλύτερες χρονιές για την ΕΤΕπ στην Ελλάδα. Και πιθανώς να ήταν καλή και η αντίστοιχη εμπειρία της Ελλάδας με την Τράπεζα. Εμείς έχουμε μακροπρόθεσμους στόχους. Δεν υπάρχει καμία αμφιβολία γι’ αυτό. Υπάρχει ένα ζήτημα βέβαια. Ότι ένα βραχυπρόθεσμο πρόβλημα, δεν έχει ανάγκη από μακροπρόθεσμο χρηματοδότη. Και εμείς αυτό προσφέρουμε. Θα πρέπει, λοιπόν, να βρούμε λύσεις, δημιουργικές λύσεις, έξυπνες λύσεις, για να μπορούμε να βοηθήσουμε. Ο κ. Hoyer ενημέρωσε επίσης τον Πρωθυπουργό για το έκτακτο «Πακέτο Αλληλεγγύης για την Ουκρανία» της Ευρωπαϊκής Τράπεζας Επενδύσεων και επιβεβαίωσε ότι η ΕΤΕπ είναι έτοιμη να παράσχει πρόσθετη χρηματοδότηση για τη μείωση των επιπτώσεων του πολέμου στην Ελλάδα. Στη σύσκεψη μετείχαν ο Υφυπουργός Ανάπτυξης και Επενδύσεων Γιάννης Τσακίρης και ο Επικεφαλής του Οικονομικού Γραφείου του Πρωθυπουργού Αλέξης Πατέλης. "
2022-04-12,29121,https://www.primeminister.gr/2022/04/12/29121,Ενημερωτικό σημείωμα για τη συνάντηση εργασίας στην Ελληνική Διαχειριστική Εταιρία Υδρογονανθράκων υπό τον Πρωθυπουργό Κυριάκο Μητσοτάκη με αντικείμενο την έναρξη ερευνών για την αξιοποίηση κοιτασμάτων φυσικού αερίου | Ο Πρωθυπουργός της Ελληνικής Δημοκρατίας,"«Ανακοινώνουμε σήμερα την επιτάχυνση των ερευνών για την εξόρυξη φυσικού αερίου που γνωρίζουμε ότι η χώρα μας είναι πιθανό -το τονίζω, δεν είμαστε βέβαιοι- είναι πιθανό να διαθέτει σε σημαντικές ποσότητες με βάση τις προκαταρκτικές μελέτες, τόσο στον ηπειρωτικό όσο και στον θαλάσσιο χώρο», δήλωσε ο Πρωθυπουργός Κυριάκος Μητσοτάκης κατά τη σύσκεψη στην οποία προήδρευσε το πρωί στην έδρα της ΕΔΕΥ. «Είμαι, λοιπόν, πολύ χαρούμενος που μας δίνεται η δυνατότητα σήμερα να μπορέσουμε να κάνουμε μία νέα αρχή σε αυτή τη διαδικασία. Και θέλω να επαναλάβω ακόμα μία φορά ότι όταν μιλάμε για έρευνες στον τομέα του φυσικού αερίου, των υδρογονανθράκων κανείς δεν μπορεί ποτέ να είναι βέβαιος για το αποτέλεσμα. Έχουμε ενδείξεις -θα το ξαναπώ- ενδείξεις που μας κάνουν συγκρατημένα αισιόδοξους. Οφείλουμε όμως ως χώρα να γνωρίζουμε με βεβαιότητα εάν υπάρχουν αποθέματα φυσικού αερίου, τα οποία είναι οικονομικά εκμεταλλεύσιμα», προσέθεσε ο κ. Μητσοτάκης. Το ενδιαφέρον, όπως συζητήθηκε κατά τη διάρκεια της σύσκεψης, εστιάζεται σε έξι περιοχές. «Η μια βρίσκεται στην ηπειρωτική Ελλάδα, στην Περιφέρεια Ηπείρου, σε σημείο -θα τονίσω- όπου θα υπάρξει η μέγιστη δυνατή περιβαλλοντική προστασία. Πέντε σε θαλάσσιες περιοχές, στο Ιόνιο οι δύο, στον Κυπαρισσιακό, δύο δυτικά-νότια της Κρήτης», σημείωσε ο Κυριάκος Μητσοτάκης. Αναφερόμενος στα πρώτα στάδια του χρονοδιαγράμματος, ο Πρωθυπουργός σημείωσε πως «πρέπει μέχρι το τέλος του 2023 να γνωρίζουμε εάν έχουμε εκμεταλλεύσιμες ποσότητες φυσικού αερίου, ώστε να μπορέσουμε να προχωρήσουμε στη συνέχεια στην εκμετάλλευσή τους». «Από πλευράς Ελληνικού Δημοσίου, από πλευράς Υπουργείου, δεσμευόμαστε ότι θα αναβαθμίσουμε όλα τα σχετικά έργα σε έργα εθνικής σημασίας προκειμένου να μην επαναληφθούν αναίτιες καθυστερήσεις. Και θα αναβαθμίσουμε την ΕΔΕΥ, την ελληνική κρατική εταιρεία, η οποία συντονίζει και αδειοδοτεί όλη αυτή την διαδικασία, ώστε -εφόσον χρειαστεί- και αυτή να συνδράμει σε προσπάθειες εξερεύνησης», συμπλήρωσε ο Κυριάκος Μητσοτάκης. Ο Πρωθυπουργός υπογράμμισε πως η σημερινή συγκυρία και η εισβολή της Ρωσίας στην Ουκρανία έχει αναδείξει «δομικές ενεργειακές αδυναμίες» της Ευρώπης, με συνέπειες για όλους τους ευρωπαίους πολίτες, όμως παράλληλα έχει αλλάξει τα δεδομένα στην αγορά του φυσικού αερίου και στο σκέλος της παραγωγής. «Θέλω να τονίσω ότι ως την ρωσική εισβολή στην Ουκρανία, η εμπορική εκμετάλλευση νέων κοιτασμάτων φυσικού αερίου συχνά δεν αποτελούσε μια οικονομικά ελκυστική ευκαιρία για νέες χώρες οι οποίες μπαίνουν σε αυτό το παιχνίδι, όπως η Ελλάδα, λόγω των πολύ χαμηλών τιμών του φυσικού αερίου. Αυτό, όμως, είναι μία πραγματικότητα η οποία έχει αλλάξει και η πορεία των τιμών φυσικού αερίου διεθνώς, τα σχέδια απεξάρτησης από το ρωσικό αέριο, αλλά και η σημασία που γνωρίζουμε ότι θα παίζει το φυσικό αέριο για τα επόμενα χρόνια, για τις επόμενες δεκαετίες ως καύσιμο μετάβασης, ουσιαστικά μάς υποχρεώνει να επαναπροσδιορίσουμε τη στρατηγική μας», εξήγησε ο κ. Μητσοτάκης. Ο Πρωθυπουργός αποσαφήνισε όμως ότι η επιτάχυνση των ερευνών για κοιτάσματα υδρογονανθράκων δεν θα επηρεάσει την ομαλή υλοποίηση των στόχων που έχει θέσει η χώρα για τον πράσινο μετασχηματισμό της οικονομίας. «Η εντολή μου για την επιτάχυνση των ερευνών για φυσικό αέριο δεν υπονομεύει σε καμία περίπτωση τις δεσμεύσεις της κυβέρνησης να ηγηθεί της πράσινης μετάβασης. Ο σκοπός μας είναι πολύ απλός: εφόσον έχουμε αξιοποιήσιμες ποσότητες φυσικού αερίου να υποκαταστήσουμε τις εισαγωγές φυσικού αερίου από εθνικό πλούτο», ανέφερε. «Ο νέος αυτός δρόμος σε καμία περίπτωση δεν μας απομακρύνει από τους μακροπρόθεσμους στόχους μείωσης των ρύπων του διοξειδίου του άνθρακα. Είναι απλά μία εναλλακτική διαδρομή για να καταλήξουμε στον ίδιο στόχο και είναι μια εναλλακτική διαδρομή την οποία επιβάλλει ο πολιτικός ρεαλισμός. Θα μας οδηγήσει με ασφάλεια, με χαμηλότερο κόστος και χωρίς καθυστερήσεις έως το 2030 στο στόχο της επίτευξης της μείωσης των εκπομπών κατά 55%, όπως έχουμε συμφωνήσει σε ευρωπαϊκό επίπεδο», συμπλήρωσε ο Κυριάκος Μητσοτάκης. Στις τρεις ενέργειες στις οποίες θα προβεί άμεσα το Υπουργείο Περιβάλλοντος και Ενέργειας αναφέρθηκε ο Υπουργός Κώστας Σκρέκας. «Για να υπηρετήσουμε τον νέο εθνικό στόχο, έτσι όπως τον περιέγραψε ο Πρωθυπουργός, στο Υπουργείο Περιβάλλοντος και Ενέργειας θα κάνουμε τρία πράγματα: Πρώτον, θα ζητήσουμε μία νέα task force η οποία θα παρακολουθεί από κοντά την εξέλιξη των ερευνών για την ανεύρεση πιθανών εκμεταλλεύσεων κοιτασμάτων αέριων υδρογονανθράκων. Δεύτερον, θα προχωρήσουμε σε απαραίτητες νομοθετικές παρεμβάσεις για να γίνει σύντμηση στους χρόνους και να διευκολύνουμε τις έρευνες. Και τρίτον, θα σταλεί μία επιστολή στους παραχωρησιούχους από τη ΕΔΕΥ, που θα τους ανακοινώνει τις αποφάσεις της κυβέρνησής μας και τη νέα στρατηγική για επιτάχυνση της έρευνας και θα ζητάει να καταθέσουν τις προθέσεις τους άμεσα». «Είμαι πολύ χαρούμενος γιατί τα κομμάτια ενός δύσκολου παζλ αρχίζουν να ενώνονται. Από όταν αναλάβαμε τη διοίκηση της ΕΔΕΥ, το καλοκαίρι του 2020, εργαστήκαμε σιωπηλά και συστηματικά με την πεποίθηση ότι αυτά τα οποία συζητάμε σήμερα μπορεί να είναι χρήσιμα, αλλά και μπορούμε να επιτύχουμε. Η επίσκεψη του Πρωθυπουργού σήμερα μας γεμίζει με ευθύνη και την υποχρέωση να εντατικοποιήσουμε την προσπάθειά μας για να μπορέσουμε να παραδώσουμε αποτελέσματα», δήλωσε από την πλευρά του ο Διευθύνων Σύμβουλος της ΕΔΕΥ, Αριστοφάνης Στεφάτος. «Η βούληση η οποία δηλώνεται σήμερα και η στρατηγική να εκμεταλλευτούμε τους υδρογονάνθρακες και ιδιαίτερα το φυσικό αέριο το οποίο πιθανόν να υπάρχει στην Ελλάδα, μόνο σωστή μπορεί να είναι και δεν αλλάζει σε καμία περίπτωση τη στρατηγική όσον αφορά το θέμα των ανανεώσιμων πηγών ενέργειας και της ενεργειακής μετάβασης, ανέφερε Διευθύνων Σύμβουλος των ΕΛΠΕ, Ανδρέας Σιάμισιης. «Θα ήθελα να τονίσω ότι πρόσφατα ολοκληρώσαμε τις σεισμικές δισδιάστατες έρευνες σε δύο περιοχές στο Ιόνιο -στο Ιόνιο και στον Κυπαρισσιακό- με απόλυτη επιτυχία και με το υψηλότερο επίπεδο περιβαλλοντικής προστασίας που θα μπορούσε να έχει μια τέτοια διαδικασία», προσέθεσε ο κ. Σιάμισιης. «Είμαστε στην ευχάριστη θέση να ανακοινώσουμε ότι προχωράμε στην πρώτη γεώτρηση η οποία θα γίνει στην Ελλάδα μετά από 22 χρόνια. Στη γεώτρηση στην περιοχή της Ηπείρου, σε μια περιοχή η οποία -όπως είπε και ο κ. Πρωθυπουργός- είναι μακριά από τις ιδιαίτερα περιβαλλοντικά ευαίσθητες περιοχές», είπε ο Διευθύνων Σύμβουλος της Energean, Μαθιός Ρήγας. «Και θα ήθελα να στείλω ένα μήνυμα σε όλες τις τοπικές κοινωνίες, οι οποίες μπορεί να ανησυχούν, οι οποίες μπορεί να φοβούνται, να δουν το παράδειγμα του Πρίνου, όπου 41 χρόνια τώρα παράγεται πετρέλαιο και φυσικό αέριο χωρίς την παραμικρή επιβάρυνση της περιοχής, με απόλυτη αρμονία με την τοπική τουριστική βιομηχανία, την αλιεία αλλά και τις τοπικές κοινωνίες», συμπλήρωσε. Στη σύσκεψη έλαβε επίσης μέρος η Γενική Γραμματέας Ενέργειας και Ορυκτών Πρώτων Υλών, Αλεξάνδρα Σδούκου. Ολόκληρη η τοποθέτηση του Πρωθυπουργού Είχαμε μία πολύ παραγωγική συζήτηση και θα ήθελα να κάνω μία εισαγωγική τοποθέτηση επ΄ αυτών τα οποία συμφωνήσαμε. Η ρωσική εισβολή στην Ουκρανία και η επακόλουθη διεθνής ενεργειακή κρίση έχουν προσθέσει ένα πολύ σοβαρό παράγοντα αβεβαιότητας στη ζωή όλων μας. Σημαντικά πρόσθετα βάρη και επώδυνες αυξήσεις τιμών σε τιμολόγια ενέργειας και αγαθά πρώτης ανάγκης ροκανίζουν το εισόδημα κάθε νοικοκυριού, κάθε επιχείρησης και απειλούν ευθέως τη δυναμική αλλά και αναγκαία ανάκαμψη όλων των οικονομιών της Ευρώπης. Και όλοι στην Ευρώπη και στην Ελλάδα συνειδητοποιούμε με δραματικό τρόπο ότι βιώνουμε το τέλος μιας εποχής και την αρχή μιας νέας. Συνειδητοποιούμε πια με τον πιο σκληρό τρόπο τη σημασία της ενεργειακής αυτονομίας, της ενεργειακής ασφάλειας και τα ακόμα πιο γρήγορα βήματα τα οποία πρέπει να κάνουμε και σε εθνικό αλλά και σε ευρωπαϊκό επίπεδο σ’ ένα κόσμο που αλλάζει ραγδαία και γίνεται ολοένα και πιο επισφαλής. Και σε αυτό το νέο ενεργειακό περιβάλλον, η μείωση της εξάρτησής μας από το ρωσικό φυσικό αέριο και η αναζήτηση εναλλακτικών λύσεων για ορυκτά καύσιμα μετάβασης, όπως το φυσικό αέριο, που θα εγγυηθούν από τη μία επάρκεια ενεργειακής ισχύος κι από την άλλη σταθερές και καλύτερες τιμές ενέργειας για όλους, αποτελούν σήμερα μονόδρομο. Μονόδρομο και για την πατρίδα μας. Θέλω να τονίσω ότι ο νέος αυτός δρόμος σε καμία περίπτωση δεν μας απομακρύνει από τους μακροπρόθεσμους στόχους μείωσης των ρύπων του διοξειδίου του άνθρακα. Είναι απλά μία εναλλακτική διαδρομή για να καταλήξουμε στον ίδιο στόχο και είναι μια εναλλακτική διαδρομή την οποία επιβάλλει ο πολιτικός ρεαλισμός. Θα μας οδηγήσει με ασφάλεια, με χαμηλότερο κόστος και χωρίς καθυστερήσεις έως το 2030 στο στόχο της επίτευξης της μείωσης των εκπομπών κατά 55%, όπως έχουμε συμφωνήσει σε ευρωπαϊκό επίπεδο. Εμείς λοιπόν θεωρούμε ότι κάθε κρίση αποτελεί και μία ευκαιρία. Αλλά τι σημαίνει πρακτικά η σταδιακή μας απεξάρτηση από το ρωσικό φυσικό αέριο; Πρώτον, ότι πρέπει να αυξήσουμε την προμήθεια αερίου από εναλλακτικές πηγές μέσω LNG, μέσω αγωγών, όπως ο αγωγός EastMed τον οποίο είχε την ευκαιρία ο Υπουργός να συζητήσει και πάλι στο Ισραήλ με τους ομολόγους του από την Κύπρο και από το Ισραήλ. Πρέπει να αυξήσουμε τις δυνατότητες αποθήκευσης υγροποιημένου φυσικού αερίου άμεσα. Είναι κάτι το οποίο ήδη δρομολογούμε. Και τρίτον, πρέπει να αποφασίσουμε -και αυτό ήταν και το αντικείμενο της σημερινής σύσκεψης- αν η Ελλάδα σε αυτό το νέο ενεργειακό τοπίο θα είναι μόνο κόμβος αποθήκευσης και μεταφοράς φυσικού αερίου ή θα είναι και μια χώρα παραγωγός φυσικού αερίου. Και ακριβώς για αυτό βρισκόμαστε σήμερα εδώ. Δεν υπάρχει καμία αμφιβολία ότι η Ελλάδα έχει ένα σημαντικό ρόλο να παίξει στο νέο ενεργειακό τοπίο το οποίο διαμορφώνεται. Είμαστε μια περιφερειακή χώρα-κόμβος για τη μεταφορά και αποθήκευση φυσικού αερίου προς τα Βαλκάνια, προς την υπόλοιπη Ευρώπη, μέσω του αγωγού ΤΑΡ, μέσω του αγωγού IGB ο οποίος σε λίγο ολοκληρώνεται και θα τροφοδοτεί με φυσικό αέριο τη Βουλγαρία, μέσω νέων πιθανών διασυνδέσεων -όπως είπαμε- με τις χώρες της Μέσης Ανατολής. Αλλά και με περισσότερες σταθερές και πλωτές μονάδες αποθήκευσης φυσικού αερίου που δρομολογούνται από ιδιώτες επενδυτές. Και σε αυτές τις δυνατότητες ερχόμαστε σήμερα εδώ, στην Ελληνική Διαχειριστική Εταιρία Υδρογονανθράκων, να ανακοινώσουμε και να προσθέσουμε μια ακόμα σημαντική επιλογή στη φαρέτρα μας: Αυτή της χώρας-παραγωγού πια φυσικού αερίου. Ανακοινώνουμε, λοιπόν, την επιτάχυνση των ερευνών για την εξόρυξη φυσικού αερίου που γνωρίζουμε ότι η χώρα μας είναι πιθανό -το τονίζω, δεν είμαστε βέβαιοι- είναι πιθανό να διαθέτει σε σημαντικές ποσότητες με βάση τις προκαταρκτικές μελέτες, τόσο στον ηπειρωτικό όσο και στον θαλάσσιο χώρο, σε ζώνες πάντα αποκλειστικής εκμετάλλευσης. Και θα έχουμε στη συνέχεια την ευκαιρία να παρουσιάσουμε πιο αναλυτικά τις έξι αυτές εκτάσεις. Η μια βρίσκεται στην ηπειρωτική Ελλάδα, στην Περιφέρεια Ηπείρου, σε σημείο -θα τονίσω- που θα υπάρξει η μέγιστη δυνατή περιβαλλοντική προστασία. Πέντε σε θαλάσσιες περιοχές στο Ιόνιο οι δύο, στον Κυπαρισσιακό, δύο δυτικά-νότια της Κρήτης. Αποτελούν ήδη τμήματα τα οποία έχουν παραχωρηθεί σε ιδιώτες. Σε κάποιες από αυτές τις παραχωρήσεις έχουν προχωρήσει οι προκαταρκτικές έρευνες, σε άλλες όχι, στο βαθμό, όμως, που επιβάλλει πλέον η συγκυρία. Θέλω να τονίσω ότι ως την ρωσική εισβολή στην Ουκρανία, η εμπορική εκμετάλλευση νέων κοιτασμάτων φυσικού αερίου συχνά δεν αποτελούσε μια οικονομικά ελκυστική ευκαιρία για νέες χώρες οι οποίες μπαίνουν σε αυτό το παιχνίδι, όπως η Ελλάδα, λόγω των πολύ χαμηλών τιμών του φυσικού αερίου. Αυτό, όμως, είναι μία πραγματικότητα η οποία έχει αλλάξει και η πορεία των τιμών φυσικού αερίου διεθνώς, τα σχέδια απεξάρτησης από το ρωσικό αέριο, αλλά και η σημασία που γνωρίζουμε ότι θα παίζει το φυσικό αέριο για τα επόμενα χρόνια, για τις επόμενες δεκαετίες ως καύσιμο μετάβασης, ουσιαστικά μάς υποχρεώνει να επαναπροσδιορίσουμε τη στρατηγική μας.
Και στην αγορά αυτή, θέλω να τονίσω ότι η χώρα μας διαθέτει δύο εθνικούς πρωταθλητές. Και μαζί τους θα προχωρήσουμε μπροστά αναζητώντας -όπου το κρίνουμε αυτό απαραίτητο και εφόσον είναι απαραίτητο- νέες διεθνείς συνεργασίες για να μπορέσουμε να διαπιστώσουμε σε πρώτη φάση εάν υπάρχουν στον ελληνικό χώρο εμπορικά εκμεταλλεύσιμα κοιτάσματα φυσικού αερίου. Αναφέρομαι στα ΕΛΠΕ, όπου το Ελληνικό Δημόσιο εξακολουθεί να έχει σημαντικό μετοχικό μερίδιο. Αναφέρομαι και σε μία αμιγώς ιδιωτική ελληνική εταιρεία, όμως, την Energean, η οποία δραστηριοποιείται ήδη σε πολύ σημαντικά κοιτάσματα φυσικού αερίου διεθνώς, όπως το Ισραήλ. Είναι η πρώτη εταιρεία αυτή τη στιγμή που κάνει σημαντικές εξορύξεις φυσικού αερίου σε μεγάλα βάθη στη Μεσόγειο. Και αυτές τις δύο ελληνικές εταιρείες έχουμε σήμερα μαζί μας -θα ακούσουμε σε λίγο τους επικεφαλής τους- οι οποίες δεσμεύονται σήμερα να ξεκινήσουν ένα εντατικό πρόγραμμα ερευνών έως το τέλος του 2023. Πρέπει μέχρι το τέλος του 2023 να γνωρίζουμε εάν έχουμε εκμεταλλεύσιμες ποσότητες φυσικού αερίου, ώστε να μπορέσουμε να προχωρήσουμε στη συνέχεια στην εκμετάλλευσή τους. Και οι εταιρείες αυτές έχουν δεσμευτεί ότι θα επικεντρωθούν στους μεγάλους πιθανούς στόχους φυσικού αερίου. Και γι’ αυτό σε κάποιες περιοχές ενδεχομένως να μπορούμε να πετύχουμε πρώτες διερευνητικές γεωτρήσεις, ενδεχομένως και πριν το τέλος του 2023. Από πλευράς ελληνικού δημοσίου, από πλευράς Υπουργείου δεσμευόμαστε ότι θα αναβαθμίσουμε όλα τα σχετικά έργα σε έργα εθνικής σημασίας προκειμένου να μην επαναληφθούν αναίτιες καθυστερήσεις. Και θα αναβαθμίσουμε την ΕΔΕΥ, την ελληνική κρατική εταιρεία, η οποία συντονίζει και αδειοδοτεί όλη αυτή την διαδικασία, ώστε -εφόσον χρειαστεί- και αυτή να συνδράμει σε προσπάθειες εξερεύνησης. Ολοκληρώνοντας θα ήθελα να τονίσω ότι οι ανακοινώσεις που κάνουμε σήμερα εντάσσονται στο πλαίσιο της ενίσχυσης της στρατηγικής και της οικονομικής θέσης της χώρας. Η κλιματική αλλαγή είναι η μεγαλύτερη πολιτική, οικονομική και κοινωνική πρόκληση της εποχής μας και η επιτυχία ή η αποτυχία εξαρτάται από την ικανότητά μας να εφαρμόσουμε ρεαλιστικά, αλλά και υλοποιήσιμα σχέδια για να επιταχύνουμε, αλλά και να χρηματοδοτήσουμε τη μετάβαση σε μία οικονομία χαμηλών εκπομπών. Αλλά και σε ένα πιο βιώσιμο ενεργειακό σύστημα. Δεν θα θέσουμε σε κίνδυνο ούτε την ενεργειακή μας ασφάλεια, ούτε την ανταγωνιστικότητα της οικονομίας και της βιομηχανίας, αλλά ούτε και τις προτεραιότητες και το αίτημα των νοικοκυριών μας να μπορούν να προμηθεύονται ενέργεια σε λογικές τιμές. Η εντολή μου, λοιπόν, για την επιτάχυνση των ερευνών για φυσικό αέριο δεν υπονομεύει σε καμία περίπτωση τις δεσμεύσεις της κυβέρνησης να ηγηθεί της πράσινης μετάβασης. Ο σκοπός μας είναι πολύ απλός: εφόσον έχουμε αξιοποιήσιμες ποσότητες φυσικού αερίου να υποκαταστήσουμε τις εισαγωγές φυσικού αερίου από εθνικό πλούτο. Η ανάπτυξη όμως των ΑΠΕ, των ανανεώσιμων πηγών ενέργειας, παραμένει η ραχοκοκαλιά της προσπάθειάς μας και είναι αυτή η οποία τελικά θα μας επιτρέψει να εξασφαλίσουμε και την οικονομική βιωσιμότητα της πράσινης μετάβασης. Και με αυτόν τον τρόπο προστατεύουμε τελικά το εθνικό, το οικονομικό, το κοινωνικό, το περιβαλλοντικό συμφέρον και σε μία εποχή πρωτοφανούς αύξησης του ενεργειακού κόστους για τους πολίτες και αυξημένης γεωπολιτικής αστάθειας που έχει αναδείξει, δυστυχώς, δομικές ενεργειακές αδυναμίες της Ευρώπης. Η επιτάχυνση, λοιπόν, της εκμετάλλευσης των εθνικών ενεργειακών πόρων της χώρας μας θα μας επιτρέψει, εφόσον είμαστε τυχεροί και μπορέσουμε να έχουμε αξιοποιήσιμα κοιτάσματα φυσικού αερίου, θα μας επιτρέψει να ενισχύσουμε την ενεργειακή μας ανεξαρτησία, την ενεργειακή μας ασφάλεια. Αλλά, θα ξεκλειδώσει ένα τομέα με τεράστιες οικονομικές δυνατότητες που μπορεί πραγματικά να συμβάλλει και στην ανάληψη του κόστους της πράσινης μετάβασης. Είμαι, λοιπόν, πολύ χαρούμενος που μας δίνεται η δυνατότητα σήμερα να μπορέσουμε να κάνουμε μία νέα αρχή σε αυτή τη διαδικασία. Και θέλω να επαναλάβω ακόμα μία φορά ότι όταν μιλάμε για έρευνες στον τομέα του φυσικού αερίου, των υδρογονανθράκων κανείς δεν μπορεί ποτέ να είναι βέβαιος για το αποτέλεσμα. Έχουμε ενδείξεις -θα το ξαναπώ- ενδείξεις που μας κάνουν συγκρατημένα αισιόδοξους. Οφείλουμε όμως ως χώρα να γνωρίζουμε με βεβαιότητα εάν υπάρχουν αποθέματα φυσικού αερίου, τα οποία είναι οικονομικά εκμεταλλεύσιμα. Αυτό θα το γνωρίζουμε πια μετά βεβαιότητας στο τέλος του ’23 και από εκεί και πέρα θα προχωρήσουμε στη λήψη των αποφάσεων για το τι θα κάνουμε τη μεθεπόμενη μέρα. "
2022-04-09,29102,https://www.primeminister.gr/2022/04/09/29102,Μήνυμα του Πρωθυπουργού Κυριάκου Μητσοτάκη στο πλαίσιο της παγκόσμιας εκστρατείας «Stand Up for Ukraine» | Ο Πρωθυπουργός της Ελληνικής Δημοκρατίας,"Οι επιπτώσεις του απρόκλητου πολέμου στην Ουκρανία σε αθώους αμάχους είναι μία τραγωδία. Ζωές καταστράφηκαν. Ανάμεσά τους οι ζωές δεκάδων χιλιάδων ουκρανών πολιτών ελληνικής καταγωγής στην πολιορκημένη Μαριούπολη και σε άλλες περιοχές της Ουκρανίας. Από την αρχή αυτής της καταστροφής η Ελλάδα είναι παρούσα, προσφέροντας τη στήριξή της. ‘Εχουμε υποδεχτεί περισσότερους από 17.000 ουκρανούς πρόσφυγες μέχρι στιγμής, πολλοί εκ των οποίων είναι παιδιά. Και θα συνεχίσουμε να το κάνουμε για όσο χρειαστεί. Βρισκόμαστε στο πλευρό και όσων παραμένουν στην πατρίδα τους, προσπαθώντας να διευκολύνουμε τις ζωές τους υπό αυτές τις εξαιρετικά αντίξοες συνθήκες. Πριν από λίγες ημέρες μόλις, ο Υπουργός Εξωτερικών μας παρέδωσε ανθρωπιστική βοήθεια σε μία ακόμα πολιορκημένη πόλη με αρχαία ελληνική παράδοση, την Οδησσό. Και η στήριξή μας σε υλικά αγαθά θα συνεχιστεί. Ωστόσο, πρέπει και να κοιτάμε μπροστά. Όταν τελειώσει ο πόλεμος θα πρέπει να ξαναχτίσουμε ό,τι καταστράφηκε και να το φτιάξουμε ακόμα καλύτερο για τον ηρωικό λαό της Ουκρανίας. Για το λόγο αυτό, η Ελλάδα δεσμεύεται να ξαναχτίσει το μαιευτήριο της Μαριούπολης. Καθώς «Στηρίζουμε την Ουκρανία» (Stand Up for Ukraine) και στρέφουμε το βλέμμα μας στο μέλλον, υπάρχει καλύτερος τρόπος να το κάνουμε αυτό από το να εξασφαλίσουμε τις βέλτιστες συνθήκες για να καλωσορίσουμε στον κόσμο μας μια νέα ζωή; "
2022-04-08,29085,https://www.primeminister.gr/2022/04/08/29085,"Ενημερωτικό σημείωμα για την τηλεδιάσκεψη του Πρωθυπουργού Κυριάκου Μητσοτάκη με τον Εκτελεστικό Αντιπρόεδρο της Ευρωπαϊκής Επιτροπής και Επίτροπο Εμπορίου, Valdis Dombrovskis | Ο Πρωθυπουργός της Ελληνικής Δημοκρατίας","«Κανένας εθνικός προϋπολογισμός σε καμία ευρωπαϊκή χώρα δεν μπορεί να σηκώσει τα βάρη που προκαλεί η έκρηξη στην αγορά ενέργειας που πυροδοτείται, δυστυχώς, συνεχώς από τη φωτιά της ρωσικής εισβολής», σημείωσε σχετικά με τις οικονομικές επιπτώσεις του πολέμου στην Ουκρανία ο Πρωθυπουργός Κυριάκος Μητσοτάκης κατά την έναρξη της τηλεδιάσκεψης με τον Εκτελεστικό Αντιπρόεδρο της Ευρωπαϊκής Επιτροπής και Επίτροπο Εμπορίου, Valdis Dombrovskis. «Είναι απολύτως απαραίτητο στην επόμενη Σύνοδο Κορυφής να ληφθούν μέτρα πια για την ενίσχυση του παραγωγικού ιστού των κρατών μας αλλά και όλων των ευρωπαίων πολιτών, των νοικοκυριών που μετά την πανδημία πολιορκούνται από διεθνείς ανατιμήσεις. Και σε αυτή την περίοδο οι αποφάσεις μας πρέπει να στηρίζονται σε δεδομένα που να αντανακλούν πραγματικές ανάγκες και ρεαλιστικές δυνατότητες. Αυτά τα ευρωπαϊκά προβλήματα αναζητούν ευρωπαϊκές λύσεις», ανέφερε ο Πρωθυπουργός. Υπογράμμισε δε «ότι γι’ αυτή την Κυβέρνηση, η ανάπτυξη πρέπει να συμβαδίζει πάντα με την κοινωνική συνοχή». Ο Πρωθυπουργός εστίασε στον κίνδυνο της ανόδου του λαϊκισμού. «Διαφορετικά η ήπειρός μας θα ξαναβρεθεί αντιμέτωπη με την Λερναία Ύδρα του λαϊκισμού. Ο λαϊκισμός θα σηκώσει κεφάλι, ποντάροντας στα καθημερινά προβλήματα που αντιμετωπίζουν οι πολίτες σήμερα. Είναι κάτι που εμείς στην Ελλάδα υπό διαφορετικούς όρους το έχουμε ξαναζήσει. Και δεν πρέπει να επιτρέψουμε σε αυτή την άνοδο, τη νέα άνοδο του λαϊκισμού, να ανακόψει το δρόμο της αλήθειας, της Δημοκρατίας, της ευημερίας, των δικαιωμάτων που οφείλει να συμβολίζει η επόμενη μέρα της Ευρώπης», τόνισε ο κ. Μητσοτάκης «Στην ατζέντα μας σήμερα ψηλά βρίσκεται η υλοποίηση του Εθνικού Σχεδίου Ανάκαμψης, τους πόρους του οποίου η χώρα μας αξιοποιεί μέσα από ένα πολύπλευρο πρόγραμμα. Και ήδη μετά την προκαταβολή των 4 δισεκατομμυρίων ευρώ, η σωστή προετοιμασία οδήγησε στην έγκριση της 1ης χρηματοδοτικής δόσης ύψους 3,6 δισεκατομμυρίων, κάτι το οποίο σημαίνει ότι ξεκινούν μεγάλα έργα που θα την υποστηρίξουν και θα χρηματοδοτηθούν απ’ αυτήν. Έργα υποδομών και εκσυγχρονισμού, σε όλη την επικράτεια της πατρίδας μας και σε πολλούς κλάδους, δίνοντας έμφαση στην πράσινη οικονομία και στην ψηφιακή μετάβαση», υπογράμμισε ο Κυριάκος Μητσοτάκης υπενθυμίζοντας πως η Ελλάδα ήταν από τις χώρες που πρωτοστάτησαν στη διαμόρφωση αυτού του ταμείου και μία από τις τρεις πρώτες χώρες που συνέταξαν το Εθνικό Σχέδιο, το οποίο εγκρίθηκε το καλοκαίρι. Κατά τη διάρκεια της τηλεδιάσκεψης συζητήθηκαν εκτενώς οι επιπτώσεις της ρωσικής εισβολής στην Ουκρανία και κυρίως η αύξηση των τιμών ενέργειας που δεν ανταποκρίνεται στον κανόνα της προσφοράς και της ζήτησης. Ο Κυριάκος Μητσοτάκης υπογράμμισε, ενόψει και των προτάσεων που αναμένεται να καταθέσει η Κομισιόν εντός του Μαΐου για να αντιμετωπιστούν οι ανατιμήσεις στην ενέργεια, ότι στο επόμενο Ευρωπαϊκό Συμβούλιο πρέπει να ληφθούν αποφάσεις που θα ανακουφίσουν τους πολίτες. Ο Πρωθυπουργός αναφέρθηκε ακόμη στις κινήσεις της κυβέρνησης στον ενεργειακό τομέα, ώστε η Ελλάδα να καταστεί πύλη εισόδου ενεργειακών πηγών προς την Ευρώπη. Σε ό,τι αφορά τη διατήρηση σε ισχύ της γενικής ρήτρας διαφυγής του Συμφώνου Σταθερότητας και Ανάπτυξης και το 2022, ο Κυριάκος Μητσοτάκης τόνισε την ανάγκη για ένα αναθεωρημένο Σύμφωνο Σταθερότητας που θα ανταποκρίνεται στη νέα οικονομική και γεωπολιτική κατάσταση που έχει διαμορφώσει η ρωσική εισβολή στην Ουκρανία. Ο πρωθυπουργός επανέλαβε στον κ. Dombrovskis την πρότασή του για την εξαίρεση αμυντικών δαπανών από τους δημοσιονομικούς κανόνες, καθώς η γεωπολιτική συγκυρία επιτάσσει την ενίσχυση των αμυντικών δαπανών και προϋπολογισμών πολλών κρατών-μελών της ΕΕ. Aναλυτικά ο διάλογος του Πρωθυπουργού Κυριάκου Μητσοτάκη και του Εκτελεστικού Αντιπροέδρου της Ευρωπαϊκής Επιτροπής και Επιτρόπου Εμπορίου, Valdis Dombrovskis: Συναντώ σήμερα τον καλό φίλο, τον Valdis Dombrovskis, έστω και ψηφιακά. Είμαι βέβαιος ότι θα έχουμε και στη συνέχεια μία πολύ παραγωγική συζήτηση και τού εύχομαι περαστικά για την πρόσκαιρη περιπέτεια υγείας που περνά. Είναι ένας άνθρωπος που έχει βαθιά γνώση των θεμάτων που χειρίζεται, έχει έναν ευρύ ορίζοντα σκέψης ως Εκτελεστικός Αντιπρόεδρος της Ευρωπαϊκής Επιτροπής και φυσικά τον θεωρώ πάντα έναν πολύ καλό φίλο της Ελλάδος. Στην ατζέντα μας σήμερα ψηλά βρίσκεται η υλοποίηση του Εθνικού Σχεδίου Ανάκαμψης, τους πόρους του οποίου η χώρα μας αξιοποιεί μέσα από ένα πολύπλευρο πρόγραμμα. Και ήδη μετά την προκαταβολή των 4 δισεκατομμυρίων ευρώ, η σωστή προετοιμασία οδήγησε στην έγκριση της 1ης χρηματοδοτικής δόσης ύψους 3,6 δισεκατομμυρίων, κάτι το οποίο σημαίνει ότι ξεκινούν μεγάλα έργα που θα την υποστηρίξουν και θα χρηματοδοτηθούν απ’ αυτήν. Έργα υποδομών και εκσυγχρονισμού, σε όλη την επικράτεια της πατρίδας μας και σε πολλούς κλάδους, δίνοντας έμφαση στην πράσινη οικονομία και στην ψηφιακή μετάβαση. Θυμίζω ότι η Ελλάδα αγαπητέ Valdis είχε πρωτοστατήσει στη διαμόρφωση αυτού του ταμείου, ήταν μία από τις τρεις πρώτες χώρες που συνέταξαν το Εθνικό Σχέδιο, το οποίο εγκρίθηκε το καλοκαίρι. Και θέλω με την ευκαιρία αυτή να συγχαρώ τον αναπληρωτή Υπουργό τον Θόδωρο Σκυλακάκη, αλλά και όλους τους συνεργάτες που δούλεψαν πολύ σκληρά για να μπορέσουμε να τρέξουμε γρήγορα, ως προς το Ταμείο Ανάκαμψης. Και βέβαια θα πρέπει να θυμίσουμε ότι κατέχουμε την πρώτη θέση, αναλογικά, σε πόρους ως προς τον πληθυσμό και ως προς το ΑΕΠ μας. Αυτοί οι πόροι κατευθύνονται ήδη σε επιχειρήσεις, σε πολίτες, διαμορφώνοντας μια οικονομία πιο παραγωγική, πιο ψηφιακή, πιο πράσινη. Να ευχαριστήσω τον Valdis και τους συνεργάτες του για την ταχεία ολοκλήρωση της διαδικασίας. Πρόκειται για δράσεις οι οποίες θα τονώσουν ειδικά την απασχόληση, ένα μέτωπο στο οποίο η χώρα μας σημειώνει ήδη επιτυχίες. Θυμίζω ότι η ανεργία μέσα στην κρίση του Covid έπεσε πάνω από 4 μονάδες. Και βέβαια στο ίδιο πλαίσιο θέλω να επαναλάβω τη δέσμευσή μας να εφαρμόζεται πλήρως ο ευρωπαϊκός πυλώνας κοινωνικών δικαιωμάτων, γιατί για αυτή την Κυβέρνηση, η ανάπτυξη πρέπει να συμβαδίζει πάντα με την κοινωνική συνοχή. Και δεν είναι ίσως τυχαίο ότι το πρώτο δάνειο από το Ταμείο Ανάκαμψης δόθηκε σε μια μικρομεσαία επιχείρηση, προκειμένου αυτή να αναβαθμιστεί και να ενταχθεί στην κυκλική οικονομία. Ενώ την ίδια στιγμή χρήματα κατευθύνονται σε μεγάλα έργα, όπως μεγάλοι οδικοί άξονες, αλλά και σε δράσεις στις οποίες αναφέρθηκε ο Valdis, όπως το πρόγραμμα Εξοικονομώ, τόσο σημαντικό αυτήν την περίοδο που αυξάνονται οι λογαριασμοί του ρεύματος και οι δράσεις εξοικονόμησης έχουν θετικό οικονομικό αποτύπωμα για τον προϋπολογισμό κάθε νοικοκυριού. Θα έχουμε την ευκαιρία στη συνέχεια να εξετάσουμε και τις συνέπειες του πολέμου στην Ουκρανία, με πρώτη βέβαια τη ραγδαία αύξηση των διεθνών τιμών ενέργειας, τη συνακόλουθη αναζωπύρωση των πληθωριστικών πιέσεων κάτι που, ας μην κρυβόμαστε, απειλεί την πορεία ανάκαμψης όλης της ευρωπαϊκής οικονομίας, γι’ αυτό και γίνεται κρίσιμη προτεραιότητα η διαμόρφωση μιας ενιαίας ευρωπαϊκής ενεργειακής στρατηγικής. Φίλε Valdis, θα το πω όπως το αισθάνομαι: κανένας εθνικός προϋπολογισμός σε καμία ευρωπαϊκή χώρα δεν μπορεί να σηκώσει τα βάρη που προκαλεί η έκρηξη στην αγορά ενέργειας που πυροδοτείται, δυστυχώς, συνεχώς από τη φωτιά της ρωσικής εισβολής. Είναι, συνεπώς,απολύτως απαραίτητο στην επόμενη Σύνοδο Κορυφής να ληφθούν μέτρα πια για την ενίσχυση του παραγωγικού ιστού των κρατών μας αλλά και όλων των ευρωπαίων πολιτών, των νοικοκυριών που μετά την πανδημία πολιορκούνται από διεθνείς ανατιμήσεις. Και σε αυτή την περίοδο οι αποφάσεις μας πρέπει να στηρίζονται σε δεδομένα που να αντανακλούν πραγματικές ανάγκες και ρεαλιστικές δυνατότητες. Αυτά τα ευρωπαϊκά προβλήματα αναζητούν ευρωπαϊκές λύσεις. Διαφορετικά η ήπειρός μας θα ξαναβρεθεί αντιμέτωπη με την Λερναία Ύδρα του λαϊκισμού. Ο λαϊκισμός θα σηκώσει κεφάλι, ποντάροντας στα καθημερινά προβλήματα που αντιμετωπίζουν οι πολίτες σήμερα. Είναι κάτι που εμείς στην Ελλάδα υπό διαφορετικούς όρους το έχουμε ξαναζήσει. Και δεν πρέπει να επιτρέψουμε σε αυτή την άνοδο, τη νέα άνοδο του λαϊκισμού, να ανακόψει το δρόμο της αλήθειας, της δημοκρατίας, της ευημερίας, των δικαιωμάτων που οφείλει να συμβολίζει η επόμενη μέρα της Ευρώπης. Και βέβαια θα έχουμε την ευκαιρία στη συνέχεια, και κλείνω με αυτό, να συζητήσουμε και για το μέλλον του Ευρωπαϊκού Συμφώνου Σταθερότητας, το οποίο θα πρέπει πια να λάβει υπόψη του αυτή τη νέα πραγματικότητα που διαμορφώνεται, την ανάγκη για σημαντικές επενδύσεις, την πράσινη, την ψηφιακή μετάβαση, αλλά και την ανάγκη να θωρακιστούμε αμυντικά, γιατί οι στόχοι του μέλλοντος πρέπει να εδράζονται στις γεωπολιτικές συνθήκες του παρόντος. Κλείνω, λοιπόν, αγαπητέ Valdis, ευχόμενος και πάλι, περαστικά και την επόμενη συζήτησή μας να την κάνουμε από κοντά. Valdis Dombrovskis:
Αξιότιμε κύριε Πρωθυπουργέ, Αγαπητέ Κυριάκο, χαίρομαι που σε συναντώ, έστω ψηφιακά. Ο πόλεμος που είναι σε εξέλιξη στην Ουκρανία έχει δείξει πόσο γρήγορα αλλάζουν τα δεδομένα και πώς μπορούμε να βρεθούμε αντιμέτωποι με διαφορετικές γεωπολιτικές πραγματικότητες. Ο πόλεμος δεν υπογραμμίζει μόνο την ανάγκη να παραμείνουμε ενωμένοι απέναντι στη ρωσική βαρβαρότητα, αλλά και να παραμείνουμε προσηλωμένοι στις πολιτικές μας για την οικοδόμηση οικονομικής και κοινωνικής ανθεκτικότητας. Αυτός είναι ο λόγος για τον οποίο ο Μηχανισμός Ανάκαμψης και Ανθεκτικότητας είναι τόσο σημαντικός. Θα βοηθήσει την Ευρώπη να παραμείνει δυνατή σε δύσκολες περιόδους, αλλά και στις καλές εποχές, ώστε να οικοδομήσουμε μαζί το μέλλον. Θα ήθελα λοιπόν να δώσω τα πιο θερμά συγχαρητήρια στην Ελλάδα, η οποία πέτυχε το πρώτο σύνολο στόχων που είχαν τεθεί και λαμβάνει την πρώτη εκταμίευση, ύψους 3,6 δισεκατομμυρίων ευρώ, στο πλαίσιο του Ταμείου Ανάκαμψης και Ανθεκτικότητας. Σας συγχαίρω κύριε Πρωθυπουργέ και την ομάδα σας, καθώς και τις ελληνικές αρχές για την άριστη δουλειά που έγινε. Αντιπροσωπεύει ένα σημαντικό πρώτο βήμα που φέρατε εις πέρας, προκειμένου να υλοποιήσετε το σχέδιο «Ελλάδα 2.0». Δείχνει την αφοσίωση της Ελλάδας στην ατζέντα των μεταρρυθμίσεων προκειμένου να προετοιμαστούν οι πολίτες και η οικονομία της για το μέλλον. Η σημερινή εκταμίευση θα επιτρέψει στην Ελλάδα να συνεχίσει τις μεγάλες επενδύσεις και τις σημαντικές μεταρρυθμίσεις. Θα συμβάλλει στη δημιουργία χιλιάδων θέσεων εργασίας, στην περισσότερο βιώσιμη ανάπτυξη και στην αύξηση της οικονομικής δραστηριότητας. Θα ήθελα να κάνω μια ιδιαίτερη αναφορά σε αυτόν τον μηχανισμό δανειοδότησης ως ένα σημαντικό επίτευγμα με ισχυρή οικονομική αξία. Βρέθηκε ψηλά στην πολιτική σας ατζέντα προκειμένου να γίνει πραγματικότητα αυτό το σχήμα. Αυτός ο μηχανισμός χρηματοδότησης μπορεί να διοχετεύσει σημαντική ρευστότητα στις ιδιωτικές επενδύσεις, να στηρίξει τις ελληνικές επιχειρήσεις στην πράσινη και ψηφιακή μετάβαση και να ενισχύσει τη δυνατότητα τους να καινοτομούν. Αυτοί οι τομείς αποτελούν το μεγαλύτερο μέρος του Ελληνικού Σχεδίου Ανάκαμψης και είναι από τους μεγαλύτερους, στο σύνολο των εθνικών σχεδίων. Η Ελλάδα έχει ήδη πραγματοποιήσει ορισμένες σημαντικές επενδύσεις στον τομέα της ενεργειακής απόδοσης, για παράδειγμα στις ενεργειακές αναβαθμίσεις κτιρίων, κάτι που έχει αποκτήσει μεγαλύτερη σημασία στο σημερινό πλαίσιο. Θα βοηθήσουν στην εξοικονόμηση ενέργειας και στη μείωση των λογαριασμών ρεύματος, τόσο για τους πολίτες όσο και για τις επιχειρήσεις. Σε συνδυασμό με άλλες ενέργειες, η Ελλάδα θα μπορεί να είναι σε θέση να διαφοροποιήσει τις πηγές παροχής ενέργειας και να μειώσει την εξάρτησή της από τους υδρογονάνθρακες της Ρωσίας. Αυτός είναι άλλωστε και ένας στόχος πάνω στον οποίο εργάζεται συνολικά η Ευρώπη. Και εφαρμόζονται παράλληλα κι άλλες σημαντικές μεταρρυθμίσεις για την αντιμετώπιση της ανεργίας και τη δημιουργία καλύτερων και περισσότερων θέσεων εργασίας. Συνολικά, η Ελλάδα με το εθνικό της σχέδιο παρουσίασε έναν εξαιρετικό οδικό χάρτη για την ανάκαμψη. Οι επενδύσεις και οι μεταρρυθμίσεις που έχουν ήδη δρομολογηθεί θα μεταμορφώσουν ολόκληρη την χώρα, θα προωθήσουν την ανάπτυξη, θα δημιουργήσουν θέσεις εργασίας και -πάνω απ’ όλα- θα τονώσουν την ανθεκτικότητα της χώρας. Είναι πολύ καλό, λοιπόν, που βλέπω ότι το σχέδιο αυτό υλοποιείται. Σας ευχαριστώ πολύ. Και πάλι συγχαρητήρια, κ.Πρωθυπουργέ. Κυριάκος Μητσοτάκης: Σας ευχαριστώ πάρα πολύ. Σας εύχομαι τα καλύτερα. Θα ήθελα να πω μερικές λέξεις στα αγγλικά. Θα ήθελα να ευχαριστήσω την ομάδα σας -ορισμένους από τους οποίους γνωρίζω εδώ και πολύ καιρό- για την άριστη συνεργασία. Σας ευχαριστώ για τη στήριξη που μας έχετε προσφέρει. Θα ήθελα επίσης να ευχαριστήσω τη δική μου ομάδα, γιατί πιστεύω ότι έφτιαξε ένα πολύ καλό πρόγραμμα που απαντά στις προκλήσεις που αντιμετωπίζει αυτή τη στιγμή η ελληνική, αλλά και η ευρωπαϊκή οικονομία. Και θα αξιοποιήσουμε πολυ σωστά αυτά τα κεφάλαια. Και αυτό θα είναι, πιστεύω, η καλύτερη απόδειξη ότι όταν η Ευρώπη μπορεί να λειτουργήσει ως μια υπερεθνική οντότητα -όπως κάναμε όταν ιδρύσαμε το Ταμείο Ανάκαμψης και Ανθεκτικότητας- μπορεί να φέρει απτά αποτελέσματα για τους πολίτες μας. Σας ευχαριστώ πολύ και πάλι. Και την επόμενη φορά, ελπίζω να σας συναντήσω και από κοντά. Valdis Dombrovskis: Ευχαριστώ κ. Πρωθυπουργέ. Ευχαριστώ πολύ για τα λόγια σας. Προσβλέπω στην επόμενη συνάντησή μας δια ζώσης. Αλλά τώρα ας προχωρήσουμε παραδίδοντάς σας έναν «φάκελο» με την εκταμίευση των 3,6 δισεκατομμυρίων ευρώ, η οποία αποτελεί την πρώτη τακτική καταβολή στο πλαίσιο των (Εθνικών) Σχεδίων Ανάκαμψης και Ανθεκτικότητας. Συγχαρητήρια. Σας παραδίδω ψηφιακά τον φάκελο. Κυριάκος Μητσοτάκης: Σας ευχαριστώ πολύ. Είναι σαν να έχω λάβει μια επιταγή αξίας 3,6 δισεκατομμυρίων. Θα ήθελα για μία ακόμα φορά να επισημάνω πως θα αξιοποιήσουμε σωστά αυτά τα κεφάλαια και θα παραμείνουμε προσηλωμένοι στο στόχο μας. Σχετικά με τις επόμενες εκταμιεύσεις, θα ήθελα να επισημάνω ότι αυτή η κυβέρνηση είναι αποφασισμένη να προχωρήσει στην υλοποίηση μεταρρυθμίσεων. Δεν σταματήσαμε ποτέ να εφαρμόζουμε μεταρρυθμίσεις, ακόμα και κατά τη διάρκεια της πανδημίας. Για το λόγο αυτό, θεωρώ πως αυτή η διαδικασία, η οποία συνδέει τα κεφάλαια που θα λάβουμε με τις συγκεκριμένες κατευθύνσεις για κάθε χώρα, είναι μια διαδικασία που ενστερνιζόμαστε πλήρως. Διότι θεωρούμε ότι θα πρέπει να αλλάξουμε για να αδράξουμε τις ευκαιρίες που μας προσφέρει το παρόν και να αντιμετωπίσουμε τις προκλήσεις του μέλλοντος. Σας ευχαριστώ λοιπόν και πάλι. Αυτός είναι ο φάκελος. Είναι στα χέρια μου. Δεν είναι επιταγή. Είναι έγγραφο, αλλά μας κάνει. Valdis Dombrovskis: Είναι επιβεβαίωση της πληρωμής. Κυριάκος Μητσοτάκης: Η πληρωμή έχει ήδη φτάσει. Είμαι πολύ χαρούμενος γι’ αυτό. Σας ευχαριστώ. Στη συνάντηση μετείχαν από την ελληνική πλευρά ο Υπουργός Επικρατείας, Άκης Σκέρτσος, ο Αναπληρωτής Υπουργός Οικονομικών, Θεόδωρος Σκυλακάκης, ο Γενικός Γραμματέας Συντονισμού, Θανάσης Κοντογεώργης, η Διευθύντρια του Διπλωματικού Γραφείου Πρωθυπουργού, Πρέσβης Άννα Μαρία Μπούρα, η Αναπληρώτρια Κυβερνητική Εκπρόσωπος Αριστοτελία Πελώνη και ο Διοικητής Ειδικής Υπηρεσίας Συντονισμού Ταμείου Ανάκαμψης Νίκος Μαντζούφας. "
2022-04-07,29070,https://www.primeminister.gr/2022/04/07/29070,Ενημερωτικό σημείωμα για τη συνάντηση του Πρωθυπουργού Κυριάκου Μητσοτάκη με την Επίτροπο Ενέργειας της Ευρωπαϊκής Ένωσης Kadri Simson | Ο Πρωθυπουργός της Ελληνικής Δημοκρατίας,"Οι δυσκολίες που αντιμετωπίζουν σε πανευρωπαϊκό επίπεδο τα νοικοκυριά από την αύξηση των τιμών ενέργειας βρέθηκαν στο επίκεντρο της συνάντησης του Πρωθυπουργού Κυριάκου Μητσοτάκη με την Επίτροπο Ενέργειας της Ε.Ε. Kadri Simson, στο Μέγαρο Μαξίμου. Ενόψει και των προτάσεων που αναμένεται να καταθέσει η Ευρωπαϊκή Επιτροπή εντός του Μαΐου, ο Πρωθυπουργός επεσήμανε πως προσβλέπει «η Επιτροπή -η οποία έπαιξε πολύ ενεργό ρόλο ετοιμάζοντας μία ιδιαίτερα χρήσιμη εργαλειοθήκη- να προχωρήσει ένα ή δύο βήματα παραπέρα όσον αφορά τη στήριξη στα κράτη-μέλη. Διότι κανένα κράτος-μέλος δεν μπορεί μόνο του να αντιμετωπίσει αυτή την κρίση, αυτό ισχύει σίγουρα στην περίπτωση μιας χώρας όπως η Ελλάδα, η οποία είναι αφοσιωμένη σε μια πορεία δημοσιονομικής βιωσιμότητας, επειδή υποφέρουμε ακόμα από την κληρονομιά μιας δεκαετούς κρίσης». «Δεν είναι βιώσιμο να επιβάλλουμε αυτό το βάρος στους πολίτες μας, ειδικά όταν μιλάμε για τιμές φυσικού αερίου που δεν αντικατοπτρίζουν τις θεμελιώδεις αρχές της προσφοράς και της ζήτησης. Τίποτα δεν έχει αλλάξει στην ουσία, αλλά οι τιμές έχουν πενταπλασιαστεί, εξαπλασιαστεί, δεκαπλασιαστεί σε ορισμένες περιστάσεις. Συνεπώς πιστεύω ότι όλες οι επιλογές πρέπει να τεθούν στο τραπέζι, συμπεριλαμβανομένου ενός πιθανού πλαφόν στην τιμή του φυσικού αερίου. Και, φυσικά, πρέπει να βρούμε έναν τρόπο να αποσυνδέσουμε γρήγορα τις τιμές του φυσικού αερίου από τις τιμές της ηλεκτρικής ενέργειας», τόνισε ο Κυριάκος Μητσοτάκης. «Η Ελλάδα έχει ξεκάθαρα τη δυνατότητα να αποτελέσει μία μεγάλη δύναμη στον τομέα των ανανεώσιμων πηγών ενέργειας, να λειτουργήσει ως σημείο εισόδου του αερίου που προέρχεται από την Ανατολική Μεσόγειο, είτε μέσω αγωγών, του project EastMed, ή και βραχυπρόθεσμα μέσω υγροποιημένου φυσικού αερίου (LNG). Συνομιλούμε με όλους τους εμπλεκόμενους. Και βεβαίως θέλουμε να προχωρήσουμε ενισχύοντας τις διασυνδέσεις. Όπως γνωρίζετε, η ηλεκτρική διασύνδεση Ελλάδας-Αιγύπτου είναι ένα έργο το οποίο -κατά την γνώμη μου- θα πρέπει να έχει τη στήριξη της Ευρώπης, αλλά και μέσω του εργαλείου REPowerEU. Θεωρώ πως υπάρχουν κι άλλα project που θα έχουν μεγάλη σημασία για ολόκληρη την Ευρώπη, τα οποία θα μπορούσαν να συγχρηματοδοτηθούν και να ξεκινήσουν πολύ γρήγορα», σημείωσε ο Πρωθυπουργός κατά τη συζήτηση για την πρόκληση της ενεργειακής ασφάλειας της Ευρώπης. Στη συνάντηση μετείχαν ο Υπουργός Περιβάλλοντος και Ενέργειας Κώστας Σκρέκας, η Διευθύντρια του Διπλωματικού Γραφείου του Πρωθυπουργού Άννα-Μαρία Μπούρα και Αναπληρώτρια Κυβερνητική Εκπρόσωπος Αριστοτελία Πελώνη. Ακολουθεί ολόκληρος ο διάλογος του Πρωθυπουργού με την Επίτροπο Ενέργειας (ανεπίσημη μετάφραση από τα αγγλικά): Κυριάκος Μητσοτάκης: Έρχεστε σε μία ενδιαφέρουσα περίοδο και προσβλέπω στη συζήτησή μας. Χθες επισκέφτηκα τη Δυτική Μακεδονία, που ήταν στο παρελθόν η «καρδιά» της παραγωγής λιγνίτη στην Ελλάδα, προκειμένου να εγκαινιάσω το μεγαλύτερο φωτοβολταϊκό πάρκο στη Νοτιοανατολική Ευρώπη, ισχύος 204 μεγαβάτ. Κατασκευάστηκε μέσα σε 20 μήνες. Και πιστεύω ότι αυτό αποδεικνύει τη δέσμευσή μας να κάνουμε πράξη την πράσινη μετάβαση και να αξιοποιήσουμε στο έπακρο τον άνεμο και τον ήλιο με τους οποίους είναι εν αφθονία προικισμένη η Ελλάδα. Αλλά, όπως έχουμε πει, αυτό είναι ένα έργο που σχετίζεται με το μέλλον. Ανησυχώ περισσότερο για αυτό που συμβαίνει τώρα με τη ρωσική εισβολή στην Ουκρανία. Όλοι -το γνωρίζετε πολύ καλύτερα από μένα- παρατηρούμε πρωτοφανή αστάθεια και αυξήσεις στις τιμές του φυσικού αερίου και η σύνδεση της τιμής του φυσικού αερίου με την τιμή της ηλεκτρικής ενέργειας επιφέρει σημαντικές δυσκολίες στους πολίτες σε όλη την Ευρώπη, αλλά και εδώ στην Ελλάδα. Έχουμε επιδοτήσει σε μεγάλο βαθμό νοικοκυριά και επιχειρήσεις, αξιοποιώντας έσοδα από το Σύστημα Εμπορίας Δικαιωμάτων Εκπομπών (ETS) αλλά και εθνικούς πόρους. Ωστόσο, είναι ξεκάθαρο ότι δεν μπορούμε να αντιμετωπίσουμε αυτήν την κρίση μόνοι μας. Και γι’ αυτό θα σας ζητούσα να εξετάσετε όλες τις πιθανές επιλογές για να δούμε πώς μπορούμε να αντιμετωπίσουμε αυτό το ζήτημα σε ευρωπαϊκό επίπεδο. Θέλω να είμαι πολύ σαφής, και θέλω να σας επαναλάβω αυτό που είπα στους συναδέλφους μου στο Συμβούλιο: εάν δεν καταφέρουμε να αντιμετωπίσουμε αυτό το ζήτημα, οι δυνάμεις του λαϊκισμού θα επανεμφανιστούν στην Ευρώπη. Δεν είναι βιώσιμο να επιβάλλουμε αυτό το βάρος στους πολίτες μας, ειδικά όταν μιλάμε για τιμές φυσικού αερίου που δεν αντικατοπτρίζουν τις θεμελιώδεις αρχές της προσφοράς και της ζήτησης. Τίποτα δεν έχει αλλάξει στην ουσία, αλλά οι τιμές έχουν πενταπλασιαστεί, εξαπλασιαστεί, δεκαπλασιαστεί σε ορισμένες περιστάσεις. Συνεπώς πιστεύω ότι όλες οι επιλογές πρέπει να τεθούν στο τραπέζι, συμπεριλαμβανομένου ενός πιθανού πλαφόν στην τιμή του φυσικού αερίου. Και, φυσικά, πρέπει να βρούμε έναν τρόπο να αποσυνδέσουμε γρήγορα τις τιμές του φυσικού αερίου από τις τιμές της ηλεκτρικής ενέργειας. Θα ήθελα λοιπόν να σας επαναλάβω αυτό που συζητήσαμε σε επίπεδο Συμβουλίου. Προσβλέπω η Επιτροπή -η οποία έπαιξε πολύ ενεργό ρόλο ετοιμάζοντας μία ιδιαίτερα χρήσιμη εργαλειοθήκη- να προχωρήσει ένα ή δύο βήματα παραπέρα όσον αφορά τη στήριξη στα κράτη-μέλη. Διότι κανένα κράτος-μέλος δεν μπορεί μόνο του να αντιμετωπίσει αυτή την κρίση, αυτό ισχύει σίγουρα στην περίπτωση μιας χώρας όπως η Ελλάδα, η οποία είναι ακολουθεί έναν δρόμο δημοσιονομικής υπευθυνότητας, επειδή υποφέρουμε ακόμα από την κληρονομιά μιας δεκαετούς κρίσης. Επομένως, καλώς ήρθατε, για άλλη μια φορά. Χαίρομαι πολύ που θα συζητήσουμε θέματα που αφορούν το παρόν αλλά και το μέλλον. Αν δούμε την άλλη όψη της κατάστασης, η Ελλάδα έχει ξεκάθαρα τη δυνατότητα να αποτελέσει μία μεγάλη δύναμη στον τομέα των ανανεώσιμων πηγών ενέργειας, να λειτουργήσει ως σημείο εισόδου του αερίου που προέρχεται από την Ανατολική Μεσόγειο, είτε μέσω αγωγών, του project EastMed, ή και βραχυπρόθεσμα μέσω υγροποιημένου φυσικού αερίου (LNG). Συνομιλούμε με όλους τους εμπλεκόμενους. Και βεβαίως θέλουμε να προχωρήσουμε ενισχύοντας τις διασυνδέσεις. Όπως γνωρίζετε, η ηλεκτρική διασύνδεση Ελλάδας-Αιγύπτου είναι ένα έργο το οποίο -κατά την γνώμη μου- θα πρέπει να έχει τη στήριξη της Ευρώπης, αλλά και μέσω του εργαλείου REPowerEU. Θεωρώ πως υπάρχουν κι άλλα project που θα έχουν μεγάλη σημασία για ολόκληρη την Ευρώπη, τα οποία θα μπορούσαν να συγχρηματοδοτηθούν και να ξεκινήσουν πολύ γρήγορα. Και πάλι καλώς ήρθατε, είναι χαρά μας που βρίσκεστε εδώ. Kadri Simson: Σας ευχαριστώ. Είναι μεγάλη μου χαρά που βρίσκομαι εδώ, παρά τις προκλήσεις των καιρών για την Ευρώπη εν γένει και για τον τομέα της ενέργειας συγκεκριμένα. Από την στιγμή που η Ρωσία επιτέθηκε στην Ουκρανία έχουμε εστιάσει στο πώς μπορούμε να στηρίξουμε αυτή τη γενναία χώρα, αλλά και πώς μπορούμε να επιφέρουμε μία ηρεμία στις αγορές ενέργειας και να μειώσουμε την εξάρτησή μας από εισαγωγές από τη Ρωσία. Από την άποψη αυτή, νομίζω ότι ο βασικό στοιχείο είναι η ενότητα των κρατών-μελών της ΕΕ. Από τη δική μας πλευρά, είναι πολύ σημαντικό να στηρίξουμε αυτή την ενότητα, αλλά και να διατηρηθεί η συνεχής επαφή μεταξύ των κρατών-μελών. Αυτός είναι, λοιπόν, και ο βασικός λόγος για τον οποίο βρίσκομαι εδώ σήμερα και σας ευχαριστώ που με δεχτήκατε. Προσβλέπω σε ένα πολύ ενδιαφέρον πρόγραμμα, αλλά βεβαίως υπάρχουν κάποιες προκλήσεις αυτή την στιγμή που θα πρέπει να συζητήσουμε. Και συνοψίζοντας, έχουμε όντως αυτή την στιγμή μια έκτακτη ανάγκη που αφορά το πώς θα στηρίξουμε νοικοκυριά και επιχειρήσεις εν μέσω πολύ υψηλών τιμών ενέργειας. Μεσοπρόθεσμα, θα πρέπει να διασφαλίσουμε τη στρατηγική αυτονομία και φυσικά μακροπρόθεσμα θα πρέπει να απεξαρτηθούμε από τον άνθρακα. Όλοι μας έχουμε δεσμευτεί να πετύχουμε ουδέτερο ισοζύγιο εκπομπών και, υπό αυτό το πρίσμα, η Ελλάδα είναι ένας πολύ φιλόδοξος εταίρος μας, ενώ τα εθνικά σας σχέδια είναι πολύ φιλόδοξα. Επομένως, όπως αναφέρατε, έχετε μια μοναδική θέση στον τομέα αυτό. Πολλές ανανεώσιμες πηγές ενέργειας εν αφθονία και, επίσης, διαφορετικές οδεύσεις για τον εφοδιασμό. Μπορείτε λοιπόν να δώσετε εσείς το παράδειγμα και να δείξετε και στα άλλα κράτη-μέλη ότι οι μεταρρυθμίσεις είναι εφικτές και μπορούν να μας δώσουν το πλεονέκτημα, εάν τις εφαρμόσουμε συνετά. "
2022-04-07,29067,https://www.primeminister.gr/2022/04/07/29067,"Δήλωση του Πρωθυπουργού Κυριάκου Μητσοτάκη μετά την ομιλία του Προέδρου της Ουκρανίας, Volodymyr Zelensky, στη Βουλή | Ο Πρωθυπουργός της Ελληνικής Δημοκρατίας","Η σημερινή συνεδρίαση της Βουλής των Ελλήνων υπήρξε, πράγματι, ιστορική. Γιατί, για πρώτη φορά τον 21ο αιώνα, φιλοξένησε τον ηγέτη ενός λαού που μάχεται για την πατρίδα του. Και, ταυτόχρονα, υπερασπίζεται τη νομιμότητα και τη Δημοκρατία σε ολόκληρη την Ευρώπη. Τη φωνή των πληγωμένων Ουκρανών που μένουν όρθιοι. Πολιορκημένοι, αλλά ελεύθεροι! Με τρόπο καταλυτικό, ο Πρόεδρος Zelensky μας μετέφερε τη θαρραλέα αντίσταση των συμπολιτών του απέναντι στην παραβίαση των πιο βασικών δικαιωμάτων τους. Από την άλλη πλευρά, περιέγραψε τη βαρβαρότητα του εισβολέα που αποδεκατίζει αμάχους, διαλύοντας τις ζωτικές υποδομές της χώρας. Ενώ στα λόγια του αντήχησε το σύνθημα εκατομμυρίων, που πολεμούν για τη ζωή, το σπίτι, την οικογένειά τους, και μαζί για τα όνειρα που είχαν σε ένα μέλλον ειρήνης και προόδου. Ακούσαμε, επίσης, τη συγκινητική του έκκληση για συνδρομή και υποστήριξη. Στην οποία ανταποκρινόμαστε. Σήμερα στη σκοτεινιά, αλλά και αύριο στην ξαστεριά. Όταν θα είμαστε παρόντες στην ανοικοδόμηση της μαρτυρικής Μαριούπολης. Όχι μόνο γιατί η προστασία της εκεί Ομογένειας αποτελεί εθνικό καθήκον. Αλλά και γιατί η μάχη της Ουκρανίας μάς αφορά. Ο δεσποτισμός που καταπατά γειτονικά εδάφη και ο αναθεωρητισμός που καταργεί σύνορα πρέπει να ηττηθούν στα σύνορα της Ουκρανίας. Ο Ελληνισμός, άλλωστε, ξέρει καλά από επιθέσεις και απειλές, ζώντας από καιρό τον ακρωτηριασμό της Κύπρου. Δεν θα μπορούσε, συνεπώς, να μην αντισταθεί στο μακελειό στην Ουκρανία, που δεν το επέλεξε ο πολιτισμένος κόσμος. Απέναντι στο οποίο, όμως, επιλέγει να αμυνθεί. Και το κάνει. Απομονώνοντας τον κατακτητή και θωρακίζοντας την ανοιχτή Δημοκρατία απ’ τον λαϊκισμό που σηκώνει κεφάλι για να γεφυρώσει τα άκρα και να αμφισβητήσει ξανά τη σταθερή λειτουργία της. Γι’ αυτό και η Αθήνα της Δημοκρατίας συμπαραστέκεται στο ελεύθερο Κίεβο, με τον δικό της, παράλληλο αγώνα, όπως κάνουν όλες οι πρωτεύουσες της ειρήνης. Για να μην απλωθεί το ψέμα της αυταρχικής προπαγάνδας. Για να εξηγηθούν οι λόγοι της νέας οικονομικής δοκιμασίας, που προκαλεί παντού η άδικη εισβολή. Και να ανακουφιστούν οι πολίτες με αποτελεσματικά μέτρα. Αλλά και με αλήθειες, ωστε με ενότητα, αντοχή και ευθύνη να κερδίσουμε μαζί και αυτό το στοίχημα. Όσα είπε, σήμερα, ο Volodymyr Zelensky έχουν ευρύτερη ακτινοβολία. Η Ευρώπη καλείται να σβήσει αμέσως τη φωτιά του πολέμου που άναψε στην «καρδιά» της το ρωσικό καθεστώς. Και να αντιμετωπίσει ενωμένη τις συνέπειές του στις οικονομίες και τις κοινωνίες της. Τα αποτρόπαια εγκλήματα που έγιναν να τιμωρηθούν. Και το Διεθνές Δίκαιο να ξαναγίνει η πυξίδα της πορείας της. Σε αυτόν το δρόμο βαδίζει η Ελλάδα. Πιστή στην Ιστορία και τις αρχές της και συνεπής προς τους συμμάχους της. Απέναντι στο αίμα και στην αυθαιρεσία κάθε δισταγμός είναι ένοχος. Ελευθερία και Δημοκρατία είναι η δική μας απάντηση, όποια κι αν είναι η ερώτηση. Χαιρετίζουμε, λοιπόν, τους Ουκρανούς με τους στίχους του εθνικού τους ποιητή Ταράς Σεβτσένκο: «Και εσάς, μεγαλόψυχοι ήρωες, ο Θεός δεν σας ξεχνά. Συνεχίστε να αγωνίζεστε». "
2022-04-05,29049,https://www.primeminister.gr/2022/04/05/29049,"Ενημερωτικό σημείωμα για τη συνάντηση του Πρωθυπουργού Κυριάκου Μητσοτάκη με τον Αναπληρωτή Πρωθυπουργό και Υπουργό Εξωτερικών του Ισραήλ, Yair Lapid | Ο Πρωθυπουργός της Ελληνικής Δημοκρατίας","Ο Πρωθυπουργός Κυριάκος Μητσοτάκης συναντήθηκε το απόγευμα στο Μέγαρο Μαξίμου με τον Αναπληρωτή Πρωθυπουργό και Υπουργό Εξωτερικών του Ισραήλ, Yair Lapid, ο οποίος επισκέπτεται την Ελλάδα για να συμμετάσχει στην Τριμερή Συνάντηση των Υπουργών Εξωτερικών Ελλάδας, Ισραήλ και Κύπρου. Κατά τη διάρκεια της συνάντησης συζητήθηκαν οι εξελίξεις στην Ουκρανία και οι οικονομικές και γεωπολιτικές επιπτώσεις της ρωσικής εισβολής στις δύο χώρες και στην περιοχή της Νοτιοανατολικής Μεσογείου. Ακόμη, ανταλλάχθηκαν απόψεις για τις διεθνείς εξελίξεις και την επίδρασή τους στην ευρύτερη περιοχή, για την πορεία των τριμερών σχημάτων συνεργασίας, καθώς και για την ενίσχυση των πολιτικών και οικονομικών σχέσεων της Ελλάδας με το Ισραήλ. Εξετάστηκαν επίσης ζητήματα ενεργειακής ασφάλειας. Οι δύο πλευρές συμφώνησαν στην ανάγκη διαφοροποίησης των ενεργειακών πηγών και συνεργασίας για την αξιοποίηση των ενεργειακών πόρων της Ανατολικής Μεσογείου. Στη συνάντηση συμμετείχαν από την ελληνική πλευρά ο Υπουργός Εξωτερικών Νίκος Δένδιας, ο Γενικός Γραμματέας του Υπουργείου Εξωτερικών Πρέσβης Θεμιστοκλής Δεμίρης, ο Πρέσβης της Ελλάδας στο Ισραήλ Κυριάκος Λουκάκης, η Διευθύντρια του Διπλωματικού Γραφείου του Πρωθυπουργού, Πρέσβης Άννα-Μαρία Μπούρα, ο Διευθυντής Πολιτικών Υποθέσεων του Υπουργείου Εξωτερικών Πρέσβης Θεοχάρης Λαλάκος και η Αναπληρώτρια Κυβερνητική Εκπρόσωπος, Αριστοτελία Πελώνη. Στην αρχή της συνάντησης ο κ. Μητσοτάκης και ο κ. Lapid είχαν τον ακόλουθο διάλογο (ανεπίσημη μετάφραση από τα αγγλικά): Κυριάκος Μητσοτάκης: Είναι μεγάλη μου χαρά που σας υποδέχομαι πάλι στην Αθήνα. Αυτές οι πολύ στενές επαφές μεταξύ της ελληνικής και της ισραηλινής κυβέρνησης έχουν αρχίσει να γίνονται συνήθεια. Είμαι σίγουρος ότι οι συνομιλίες σας με τον Νίκο Δένδια ήταν εποικοδομητικές. Διανύουμε μια περίοδο σημαντικών γεωπολιτικών αναταράξεων και σε αυτούς τους καιρούς, είναι πάντα σημαντικό να επαναβεβαιώνουμε τις παραδοσιακές σχέσεις φιλίας και να γνωρίζουμε ποιοι είναι οι σύμμαχοί μας. Η σχέση μας ενισχύεται ολοένα και περισσότερο σε πολλά μέτωπα και αυτό με χαροποιεί ιδιαίτερα. Ασφαλώς υπάρχουν πάντα νέες ευκαιρίες να διερευνήσουμε τις περαιτέρω δυνατότητες, ειδικά όσον αφορά την ενεργειακή συνεργασία. Καθώς όλοι προσπαθούμε να πετύχουμε διαφοροποίηση πηγών ώστε να απομακρυνθούμε από το ρωσικό πετρέλαιο και φυσικό αέριο πιστεύω ότι η Ανατολική Μεσόγειος γίνεται ακόμα πιο σημαντική. Συνεπώς, όλα τα έργα διασύνδεσης στην Ανατολική Μεσόγειο, είτε μέσω αγωγών είτε μέσω LNG είτε μέσω διασυνδέσεων ηλεκτρικής ενέργειας, θα πρέπει να βρίσκονται σε μεγάλο βαθμό στο μικροσκόπιό μας. Έχουμε εργαστεί σκληρά προς αυτήν την κατεύθυνση και ίσως αυτή είναι μια ευκαιρία να προωθήσουμε ορισμένα από τα έργα για τα οποία έχουμε συζητήσει στο παρελθόν. Καλωσήρθατε λοιπόν. Είναι χαρά μου που σας βλέπω και πάλι στην Αθήνα. Yair Lapid: Είναι χαρά μου που βρίσκομαι εδώ. Δεν είναι η πρώτη φορά,που βρίσκομαι στην Ελλάδα, αλλά είναι η πρώτη φορά με αυτό το αξίωμα. Και χαίρομαι που βρίσκομαι εδώ και επισκέπτομαι ξανά ορισμένους χώρους που μου αρέσουν και ορισμένους ανθρώπους που εκτιμώ. Όπως είπατε κι εσείς, συναντιόμαστε σε ταραχώδεις καιρούς. Ήταν και για μένα σημαντικό να έρθω εδώ. Όλοι γνωρίζουν -δεν αποτελεί μυστικό- ότι η σχέση μεταξύ του Ισραήλ και της Τουρκίας έχει βελτιωθεί. Ήταν σημαντικό λοιπόν για μένα να έρθω εδώ και να πω: ακούστε, αυτό σε καμία περίπτωση δεν είναι σε βάρος των σχέσεών μας με την Ελλάδα που είναι τόσο στενές. Και αυτή η συμμαχία που έχουμε είναι εξαιρετικά σημαντική για εμάς. Θα είστε ενημερωμένοι για τα πάντα και θα συνεργαζόμαστε σε αυτό, όπως κάνουμε και σε άλλα ζητήματα. Και θα έχουμε περαιτέρω συζητήσεις για το πώς θα βελτιώσουμε τη διμερή μας σχέση. Αναφέρατε τον τομέα της ενέργειας. Έχετε δίκιο. Θα πρέπει να διαφοροποιήσουμε τις πηγές ενέργειας. Θα πρέπει να βρούμε και άλλους τρόπους να προμηθεύσουμε την Ευρώπη, ώστε να καλύψει τις ανάγκες της σε θέρμανση και ηλεκτρισμό. Θα συμμετέχουμε και εμείς στη διαδικασία και θα το πετύχουμε. Δεν βλέπω άλλη επιλογή από το να συνεργαστούμε, συνεχίζοντας τον στενό συντονισμό που ήδη έχουμε, στενό συντονισμό που έχουμε και σε θέματα ασφάλειας, κάτι εξίσου σημαντικό σε αυτόν τον ταραχώδη κόσμο. Θα πρέπει να «σφίξουμε τα σχοινιά» λίγο παραπάνω. Θα πρέπει να συζητήσουμε περαιτέρω ώστε να καταστήσουμε την περιοχή μας, τη Μέση Ανατολή αλλά και τη Μεσόγειο, πιο ασφαλή. Το Ισραήλ υπέστη πρόσφατα κάποιες τρομοκρατικές επιθέσεις και θα πρέπει να διασφαλίσουμε ότι ο λαός μας είναι ασφαλής. Σήμερα, έχουμε και την τριμερή συνάντηση με την Κύπρο. Η συζήτηση με τον Γιάννη Κασουλίδη ήταν πολύ ενημερωτική και ικανοποιητική. Συζητήσαμε και για το JCPOA. Υπογράμμισα ότι το Ιράν δεν είναι μόνο μια πυρηνική απειλή. Είναι απειλή. Το Ιράν είναι η Χεζμπολάχ, το Ιράν είναι η Χαμάς, το Ιράν είναι η Ισλαμική Τζιχάντ. Το Ιράν είναι η εξάπλωση του τρόμου σε όλο τον κόσμο. Ξέρω ότι το γνωρίζετε και εσείς. Οι υπηρεσίες ασφαλείας μας επικοινωνούν για τα θέματα που μας απασχολούν. Φυσικά, θέλουμε να αναπτύξουμε και το εμπόριο και τις εμπορικές σχέσεις. Ο τουρισμός έχει ανακάμψει, κάτι που είναι εξαιρετικό τόσο για την Ελλάδα όσο και για το Ισραήλ. Θα εργαστούμε και για την επόμενη συνάντηση στο σχήμα συνεργασίας 3+1 που θέλουμε να έχουμε με τις ΗΠΑ. Γνωρίζω ότι κι εσείς θέλετε την προώθηση αυτού του σχήματος συνεργασίας όσο κι εμείς. "
2022-04-01,29013,https://www.primeminister.gr/2022/04/01/29013,Διάλογος του Πρωθυπουργού Κυριάκου Μητσοτάκη με την Πρόεδρο της Δημοκρατίας Κατερίνα Σακελλαροπούλου κατά την έναρξη της συνάντησής τους | Ο Πρωθυπουργός της Ελληνικής Δημοκρατίας,"Κ. Μητσοτάκης: Από τότε που συναντηθήκαμε τελευταία φορά, κυρία Πρόεδρε, μεσολάβησαν πολλά, δυστυχώς εξαιρετικά δυσάρεστα στο μέτωπο των εξελίξεων της Ουκρανίας, ως αποτέλεσμα της ρωσικής εισβολής. Δεν φαίνεται αυτή τη στιγμή να υπάρχει κάποια ιδιαίτερη αισιοδοξία για το τέλος των εχθροπραξιών και θα πρέπει, ενδεχομένως, να προσαρμοστούμε όλοι για μία περίοδο παρατεταμένης αβεβαιότητας και αστάθειας. Οι επιπτώσεις στον οικονομικό τομέα είναι ήδη ορατές σε ολόκληρη την Ευρώπη και στις ΗΠΑ, σε όλο τον κόσμο, θα έλεγα. Βρισκόμαστε αντιμέτωποι με ποσοστά πληθωρισμού, τα οποία δεν είχαμε ξαναδεί εδώ και 40 χρόνια. Η γενεσιουργός αιτία της κρίσης, όπως έχουμε εξηγήσει πολλές φορές, είναι πρωτίστως η άνοδος στις τιμές του φυσικού αερίου, που συμπαρασύρει, δυστυχώς, και τις τιμές του ηλεκτρισμού. Η Ελληνική Κυβέρνηση έχει κάνει ό,τι περνάει από το χέρι της, για να στηρίξει σε αυτήν την δύσκολη περίοδο νοικοκυριά και επιχειρήσεις. Είχα την ευκαιρία, σχετικά πρόσφατα, να εξαγγείλω ένα νέο μέτρο πρόσθετων παροχών, υποστήριξης στους λογαριασμούς του ρεύματος, στήριξης των πιο ευάλωτων συμπολιτών μας με ένα έκτακτο επίδομα, το οποίο θα δοθεί εντός του Απριλίου, ύψους 200 ευρώ, μία σειρά από παρεμβάσεις που αφορούν τα καύσιμα, τον πρωτογενή τομέα, όπου βρισκόμαστε αντιμέτωποι με πολύ μεγάλες αυξήσεις και στα λιπάσματα και στις ζωοτροφές – και πρέπει να στηρίξουμε σε αυτή την φάση την ελληνική κτηνοτροφία. Και βέβαια από την 1η Μαΐου θα έχουμε και μία σημαντική αύξηση του κατώτατου μισθού, όπως έχω δεσμευτεί, θα κάνουμε τις συγκεκριμένες ανακοινώσεις πριν το τέλος του μήνα, προφανώς όταν θα έχουμε λάβει υπόψη μας όλες τις προτάσεις των ειδικών, αλλά και φυσικά το ύψος του πληθωρισμού, το οποίο κι αυτό θα πρέπει να συνυπολογιστεί σε αυτή την απόφαση την οποία θα λάβουμε. Ταυτόχρονα, κυρία Πρόεδρε, θέλω να σας διαβεβαιώσω ότι δεν υπάρχει καμία έλλειψη στην ελληνική αγορά, διότι πολλά ακούγονται, η αγορά λειτουργεί καλά, όμως θα είμαστε αμείλικτοι απέναντι σε οποιοδήποτε φαινόμενο αισχροκέρδειας. Θα εξαντλήσουμε την αυστηρότητα του νόμου. Επιβάλλονται ήδη πρόστιμα πολύ υψηλά, σε όσους βλέπουν σε αυτήν την κρίση μία ευκαιρία για πρόσκαιρο πλουτισμό. Αυτά τα φαινόμενα δεν θα γίνουν ανεκτά. Όλοι θα βάλουμε πλάτη. Το κράτος, οι πολίτες – ήδη δοκιμάζεται το διαθέσιμο εισόδημά τους – και έχω πλήρη αίσθηση ότι αυτή η κρίση μας χτύπησε σε μία περίοδο που δυστυχώς οι μισθοί στη χώρα μας είναι ακόμα χαμηλοί και το μυαλό μας είναι πρώτα και πάνω απ΄ όλα στους χαμηλόμισθους, στους χαμηλοσυνταξιούχους, ειδικά στους ανθρώπους οι οποίοι ζουν στο νοίκι, που δεν έχουν τη δυνατότητα να έχουν τουλάχιστον την ασφάλεια της ατομικής ιδιοκτησίας, αυτούς πρέπει να στηρίξουμε. Αλλά πλάτη πρέπει να βάλουν και οι επιχειρήσεις, οι οποίες έχουν στηριχθεί πολύ από την Κυβέρνηση κατά τη διάρκεια της πανδημίας, και γι’ αυτό και προσδιόρισα με απόλυτη σαφήνεια ότι τα όποια υπερκέρδη υπάρχουν από την αγορά της ηλεκτρικής ενέργειας θα πρέπει ουσιαστικά να επιστραφούν στους πολίτες μέσω μιας έκτακτης φορολόγησης ύψους 90%. Αναμένουμε από τη Ρυθμιστική Αρχή Ενέργειας, η οποία είναι και η μόνη που γνωρίζει πλήρως τον τρόπο λειτουργίας της αγοράς, τις προτάσεις της και τις εισηγήσεις της, εντός του επόμενου μήνα. Τέλος, να σας πω ότι αυτή η συζήτηση ξαναφέρνει στο τραπέζι την αναγκαιότητα της ενεργειακής μετάβασης. Η φθηνότερη μορφή ενέργειας αυτή τη στιγμή είναι η πράσινη ενέργεια – η ενέργεια που παράγεται από τον ήλιο και τη θάλασσα – και θα πρέπει να επιταχύνουμε ακόμα περισσότερο τη διείσδυση των ανανεώσιμων πηγών ενέργειας σε επίπεδο μεγάλης κλίμακας, αλλά και μικρότερης κλίμακας. Και οι επιχειρήσεις μπορούν ενδεχομένως να τοποθετούν φωτοβολταϊκά για να καλύπτουν τις δικές τους ανάγκες και αυτό θα πρέπει να γίνει με πολλή μεγάλη ταχύτητα και παρακάμπτοντας – τολμώ να πω σαρώνοντας – τα όποια γραφειοκρατικά εμπόδια. Εξίσου μεγάλη έμφαση, φυσικά, θα πρέπει να δοθεί και στην φθηνότερη μορφή ενέργειας απ’ όλες, που είναι αυτή που δεν καταναλώνεται ποτέ, και αναφέρομαι στα προγράμματα εξοικονόμησης ενέργειας. Το μέλημά μας θα πρέπει να είναι το πώς θα μειώσουμε την αύξηση των λογαριασμών του ηλεκτρικού ρεύματος και γι’ αυτό και πρωτοβουλίες, όπως τα προγράμματα του «ΕΞΟΙΚΟΝΟΜΩ», της αντικατάστασης των κλιματιστικών, νομίζω ότι στην παρούσα συγκυρία έχουν τον δικό τους ξεχωριστό ρόλο, τη δική τους ξεχωριστή θέση. Η Κυβέρνηση θα είναι κοντά στους πολίτες, όπως ήταν καθ’ όλη τη διάρκεια των δυσκολιών που μας προέκυψαν – και δεν ήταν λίγες – και βέβαια πρέπει να γνωρίζουν οι πολίτες ότι, όπως το κάναμε και στην πανδημία, όπου παρά τις προτροπές τότε της αντιπολίτευσης να τα δώσουμε όλα σε μία συγκεκριμένη χρονική στιγμή, θα πρέπει να γνωρίζουμε ότι κρατάμε δυνάμεις, κρατάμε εφεδρείες, γιατί δεν γνωρίζουμε πολύ απλά πόσο θα κρατήσει αυτή η κρίση. Το πολύ ενθαρρυντικό, για να κλείσω με μία θετική είδηση, είναι ότι φαίνεται ότι ο τουρισμός μας θα πάει πολύ καλά, δεν φαίνεται να επηρεαζόμαστε ιδιαίτερα από τις εξελίξεις και είμαι αισιόδοξος ότι θα έχουμε μία καλή τουριστική περίοδο χωρίς τους περιορισμούς της πανδημίας, που δυστυχώς μας κράτησαν πίσω τα τελευταία δύο χρόνια. Κ. Σακελλαροπούλου: Κύριε Πρόεδρε, δυστυχώς η μία κρίση διαδέχεται την άλλη και η εισβολή της Ρωσίας στην Ουκρανία, πέρα από τις τραγικές συνέπειες της ανθρωπιστικής κρίσης που δημιούργησε – ένας λαός ξαφνικά μετατρέπεται σε προσφυγικό, τέσσερα, πέντε εκατομμύρια ήδη έχουν μετακινηθεί – φέρνει επίσης τις συνέπειες στην οικονομική κρίση ακριβώς μέσω της ενεργειακής κρίσης. Και εκεί πολύ σωστά λέτε, είχα την ευκαιρία να το διαπιστώσω και στις συζητήσεις που έκανα στην Πορτογαλία, πρέπει να βρεθεί λύση, ιδίως στο επίπεδο της Ευρωπαϊκής Ένωσης, τον ενεργειακό εφοδιασμό ας τον δούμε ως μία ευκαιρία να αυτονομηθούν τα κράτη μέλη ή να απεξαρτηθούν ακόμη περισσότερο. Από εκεί και πέρα βέβαια να αξιοποιηθούν όσο γίνεται τα εργαλεία που υπάρχουν, ώστε να ενισχυθούν κυρίως οι ευάλωτοι, γιατί αυτοί καλούνται να πληρώσουν πάντα το μεγαλύτερο τίμημα, και φυσικά ο παραγωγικός τομέας. Η αλληλεγγύη εδώ πρέπει να επικρατήσει με όποιο τρόπο μπορούμε να σκεφτούμε, γιατί έρχονται δύσκολες μέρες, αλλά μακάρι να μπορέσουμε να τις διαχειριστούμε όλοι με τον καλύτερο τρόπο. "
2022-04-01,29007,https://www.primeminister.gr/2022/04/01/29007,Ενημερωτικό σημείωμα για τη συνάντηση του Πρωθυπουργού Κυριάκου Μητσοτάκη με τον Γενικό Πρόξενο της Ελλάδας στη Μαριούπολη Μανώλη Ανδρουλάκη | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης υποδέχτηκε σήμερα στο Μέγαρο Μαξίμου τον Γενικό Πρόξενο της Ελλάδας στη Μαριούπολη, Μανώλη Ανδρουλάκη, ο οποίος ήταν ο τελευταίος διπλωμάτης χώρας-μέλους της Ευρωπαϊκής Ένωσης που παρέμεινε στη βομβαρδιζόμενη πόλη, σε εξαιρετικά δύσκολες κι επικίνδυνες συνθήκες. Στη διάρκεια της συνάντησης εξετάστηκε η κατάσταση στην οποία βρίσκεται η Μαριούπολη και η κοινότητα ελληνικής καταγωγής που βρίσκεται στην περιοχή, ενώ ο Γενικός Πρόξενος αναφέρθηκε στα βιώματά του στην κατεστραμμένη πόλη. Συζητήθηκε επίσης ο σχεδιασμός για την ελληνική συνεισφορά στην ανοικοδόμηση της Μαριούπολης μετά τη λήξη του πολέμου και για την ενίσχυση της ομογένειας. Σημειώνεται ότι ήδη άρχισε να επαναλειτουργεί το Γενικό Προξενείο της Ελλάδας στην Οδησσό. Στην αρχή της συνάντησης έγινε ο ακόλουθος διάλογος: Κυριάκος Μητσοτάκης: Χαίρομαι πολύ που μου δίνεται η δυνατότητα να σας γνωρίσω και από κοντά και να σας συγχαρώ για την πραγματικά υποδειγματική συμπεριφορά σας μέσα στην κόλαση της Μαριούπολης. Είναι πολύ σημαντικό το γεγονός ότι καταφέραμε να κρατήσουμε την διπλωματική μας εκπροσώπηση στη δοκιμασμένη πόλη μέχρι την τελευταία στιγμή και πιστεύω ότι χειριστήκατε όλη αυτή την πρωτόγνωρη κατάσταση με υπευθυνότητα, με αξιοπρέπεια, με σοβαρότητα, αλλά και με την απαραίτητη συναισθηματική ενσυναίσθηση. Οπότε και πάλι θερμά συγχαρητήρια. Θα ήθελα να ακούσω στη συνέχεια τις εμπειρίες σας από αυτό το οποίο ζήσατε, για να μπορέσουμε να αρχίσουμε να σκεφτόμαστε και λίγο το μέλλον θετικά. Το πώς θα μπορέσουμε να συμμετέχουμε ενεργά στην ανοικοδόμηση της πόλης όταν με το καλό τελειώσουν οι εχθροπραξίες και μπουν τίτλοι τέλους σε αυτήν την ρωσική εισβολή, η οποία τόσο έχει δοκιμάσει όλους μας αλλά πρώτα και πάνω από όλα τους κατοίκους της πόλης που δέχτηκε την μεγαλύτερη επίθεση και για την οποία, λόγω της εντονότατης παρουσίας ελληνικού στοιχείου εδώ και πολλούς αιώνες, προφανώς έχουμε ένα ξεχωριστό ενδιαφέρον. Μανώλης Ανδρουλάκης: Εγώ να σας ευχαριστήσω πάρα πολύ για το προσωπικό σας ενδιαφέρον, ειδικά για το Προξενείο μας στη Μαριούπολη. Έγινε μία μεγάλη προσπάθεια να κάνουμε όσο το δυνατόν καλύτερα τη δουλειά μας. Από μία στιγμή και μετά ήταν πάρα πολύ δύσκολο να γίνει λόγω των συνθηκών και ξεκίνησε μία μεγάλη προσπάθεια, με κάποιο τρόπο, όσο πιο γρήγορα, να βγάλουμε κόσμο από εκεί και να αποχωρήσει και το Προξενείο γιατί πλέον τα πράγματα είναι πάρα πολύ δύσκολα. Ήταν μία προσπάθεια την οποία την χειρίστηκε ο Γενικός, ο κ. Δεμίρης, και μπορώ να πω ότι και το τηλεφώνημα που κάνατε στον Ουκρανό Πρόεδρο έθεσε σε κίνηση μία διαδικασία η οποία ήταν «η αρχή του τέλους» για τη δική μας έξοδο από την πόλη. Να ευχαριστήσω επίσης για το τηλεφώνημα που μου κάνατε όταν πια ήμασταν ασφαλείς, στη δυτική Ουκρανία, και να πω ότι -όπως σας είχα αναφέρει- πήραμε ξεκάθαρη στάση στο ζήτημα και αυτό νομίζω εκτιμήθηκε στην Ουκρανία. Και οι ανακοινώσεις που κάνατε και ο σχεδιασμός για να αναζωογονηθεί αυτή η περιοχή, με οποιονδήποτε τρόπο, νομίζω είναι στη σωστή κατεύθυνση. Και νομίζω και αυτό θα εκτιμηθεί δεόντως. Στη συνάντηση συμμετείχαν ο Υφυπουργός Εξωτερικών αρμόδιος για τον Απόδημο Ελληνισμό Ανδρέας Κατσανιώτης, ο Γενικός Γραμματέας του Υπουργείου Εξωτερικών Θεμιστοκλής Δεμίρης και η αρμόδια Ευρωπαϊκών Θεμάτων στο Διπλωματικό Γραφείο του Πρωθυπουργού, Πρέσβης Άννα-Μαρία Μπούρα. "
2022-03-30,28994,https://www.primeminister.gr/2022/03/30/28994,Ενημερωτικό σημείωμα για τη σύσκεψη του Πρωθυπουργού Κυριάκου Μητσοτάκη με τους δημάρχους της Δυτικής Αθήνας | Ο Πρωθυπουργός της Ελληνικής Δημοκρατίας,"Τα έργα τοπικού και υπερτοπικού χαρακτήρα, η χρηματοδότηση και οι ανάγκες των επτά Δήμων της Δυτικής Αθήνας συζητήθηκαν στη σύσκεψη που πραγματοποιήθηκε υπό τον Πρωθυπουργό Κυριάκο Μητσοτάκη στο Μέγαρο Μαξίμου, με τους Δημάρχους της περιοχής. Ήδη μέχρι σήμερα οι επτά Δήμοι έχουν 14 εντάξεις έργων συνολικού προϋπολογισμού 80 εκ. ευρώ, ενώ αναμένεται το προσεχές διάστημα να ενταχθούν άλλα 9 έργα συνολικού προϋπολογισμού 25 εκ. ευρώ. Σχετικά με την επέκταση του Μετρό προς τη Δυτική Αθήνα, όπως τόνισε ο Πρωθυπουργός, η εκτίμηση που υπάρχει είναι πως η γραμμή 2 θα είναι έτοιμη να δημοπρατηθεί ενδεχομένως και πριν το τέλος του 2022. Εκτός από τα έργα και ζητήματα χρηματοδότησης, στη σύσκεψη συζητήθηκαν και τα θέματα της στελέχωσης των Δήμων με επιστημονικό προσωπικό και της Δημοτικής Αστυνομίας, ενώ οι Δήμαρχοι έθεσαν στη διάρκεια των τοποθετήσεών τους, τα αιτήματά τους και τα προβλήματα που αντιμετωπίζουν. Όπως σημείωσε ο Κυριάκος Μητσοτάκης μετά τις εισηγήσεις των Δημάρχων, εκτός από τα μεγάλα έργα υπερτοπικού χαρακτήρα, μέσα στο επόμενο διάστημα θα πρέπει κάθε Δήμος της Δυτικής Αθήνας να έχει ταυτιστεί με ένα έργο ανάπλασης ή δημιουργίας πρασίνου. Κατά την εισαγωγική τοποθέτησή του ο Πρωθυπουργός επεσήμανε: «Πολύ χαίρομαι που σας υποδέχομαι και στο Μέγαρο Μαξίμου μετά την, νομίζω, ουσιαστική συνάντηση την οποία είχαμε στο Περιστέρι πριν από κάποιους μήνες. Ο σκοπός της σημερινής συζήτησης είναι να επικαιροποιήσουμε την ατζέντα των θεμάτων τα οποία είχαμε αναδείξει σε αυτή την πρώτη συνεργασία μας. Αντιλαμβάνομαι ότι υπάρχει ένα καλό επίπεδο συνεργασίας και με την Γραμματεία της Κυβέρνησης, αλλά και με τα συναρμόδια Υπουργεία. Αυτό με χαροποιεί ιδιαίτερα καθώς το ενδιαφέρον μου για τη Δυτική Αθήνα είναι δεδομένο και θέλω να αποδεικνύεται και στην πράξη. Έχουμε δρομολογήσει μια σειρά από σημαντικές παρεμβάσεις, ίσως η πιο μεγάλη σε έκταση αφορά την επέκταση της γραμμής 2 του ΜΕΤΡΟ προς το Ίλιον. Και εκτιμώ ότι η γραμμή θα είναι έτοιμη να δημοπρατηθεί ενδεχομένως και πριν το τέλος του ’22
.
Χαίρομαι, διότι βλέπω μια σειρά από εντάξεις σημαντικών έργων στο «Πρόγραμμα Τρίτσης» και καταλαβαίνω ότι υπάρχουν και άλλα έργα τα οποία είναι έτοιμα προς ένταξη. Και αντιλαμβάνομαι ότι μια σειρά από σημαντικές πρωτοβουλίες τις οποίες κατά καιρούς έχουμε συζητήσει και εκκρεμούν εδώ και πολλά χρόνια, θα έλεγα δεκαετίες, από το Ρέμα της Εσχατιάς μέχρι την υπογειοποίηση των καλωδίων της υπερυψηλής τάσης, έχουν βρει τον δρόμο τους. Και, βέβαια, θέλω να ακούσω και από εσάς την πρόοδο που έχει συντελεστεί σε ζητήματα αποδέσμευσης πόρων για αξιοποίηση, κάτι το οποίο νομίζω αφορά όλους τους Δήμους που έχουν συζητήσει για συγκεκριμένες περιπτώσεις χώρων, που μπορούν να μετατραπούν σε χώρους πρασίνου και αναψυχής. Και θα ήθελα να ακούσω από εσάς σε ποιο στάδιο βρισκόμαστε, έτσι ώστε να δούμε πως μπορούμε να επισπεύσουμε ακόμα περισσότερο τις σχετικές διαδικασίες. Και, βέβαια, να δούμε και τα θέματα του προσωπικού, ένα ζήτημα το οποίο ξέρω ότι σας ταλανίζει, αλλά νομίζω ότι έχουμε δρομολογήσει κάποιες δράσεις σε επίπεδο Υπουργείου σχετικά με τα ζητήματα που αφορούν τις προσλήψεις στην Τοπική Αυτοδιοίκηση, ειδικά σε εξειδικευμένο προσωπικό το οποίο όντως είναι απαραίτητο. Και, τέλος, να δούμε λίγο και για τα περιβαλλοντικά και για το Ποικίλο και για τους ποδηλατοδρόμους που καταλαβαίνω ότι δρομολογούνται στο Χαϊδάρι. Θέλω να δίνουμε πάντα έμφαση σε θέματα ποιότητας ζωής και νομίζω ότι σε αυτό τον τομέα μπορούμε να κάνουμε σημαντική πρόοδο. Οπότε, σταματώ εδώ. Ο σκοπός είναι να ακούσω πάλι από όλους σας την πρόοδο που έχουμε πετύχει μέχρι στιγμής αλλά κυρίως πού ακόμα έχουμε ζητήματα. Να ακούσω και από τους βουλευτές μας, τον Μιλτιάδη Βαρβιτσιώτη και τον Γιάννη Λοβέρδο, αν υπάρχουν άλλα ζητήματα τα οποία πρέπει να αναδείξουμε. Και φυσικά το Υπουργείο Εσωτερικών αλλά και ο Υπουργός Επικρατείας είναι εδώ για να βάλουμε τα επόμενα ορόσημα για την επόμενη συνάντησή μας, με το καλό». Στη σύσκεψη συμμετείχαν ο Δήμαρχος Αιγάλεω Γιάννης Γκίκας, ο Δήμαρχος Αγίας Βαρβάρας Λάμπρος Μίχος, ο Δήμαρχος Αγίων Αναργύρων- Καματερού Σταύρος Τσίρμπας, ο Δήμαρχος Περιστερίου Ανδρέας Παχατουρίδης, ο Δήμαρχος Πετρούπολης, Στέφανος Βλάχος, ο Δήμαρχος Χαϊδαρίου Βαγγέλης Ντηνιακός και μέσω τηλεδιάσκεψης ο Δήμαρχος Ιλίου Νίκος Ζενέτος. «Πολύ συνοπτικά τα θέματα του ανθρωπίνου δυναμικού, ούτως ή άλλως, τα συζητάμε. Ξέρετε ότι έχει σηκωθεί η (προκήρυξη) «13Κ», έχουμε πει ότι θα έχετε προσωρινά αποτελέσματα στη «13Κ» μέχρι τον Μάιο και θεωρώ ότι θα σας δώσουμε τη δυνατότητα να έχετε προσλήψεις τον Μάιο. Για οριστικά αποτελέσματα της «13Κ» θα πάμε στον Δεκέμβριο. Τον Δεκέμβριο θα σας δώσουμε τη δυνατότητα να πάρετε και τον προγραμματισμό των προσλήψεων του 2022. Επομένως, εμείς θα έχουμε τελειώσει και ενδεχομένως επειδή θα έχουμε κάνει τον προγραμματισμό προσλήψεων του 2023 θα σας δώσουμε τη δυνατότητα με τα οριστικά της «13Κ» να πάρετε και του 2023. Άρα, θα έχετε αρκετό κόσμο, ο οποίος θα έρθει, σε αυτή τη χρονιά», σημείωσε ο Υπουργός Εσωτερικών Μάκης Βορίδης. «Όσον αφορά το θέμα των εκτάκτων χρηματοδοτήσεων που εμείς θα στηρίξουμε την Αυτοδιοίκηση, αυτή η έκτακτη χρηματοδότηση είναι δεδομένη . Έχουμε προχωρήσει ευτυχώς σε ένα δομημένο διάλογο μετά την τελευταία σύσκεψη που είχαμε υπό την προεδρία σας κύριε Πρόεδρε, με την ΚΕΔΕ και το Υπουργείο Οικονομικών. Άρα, αυτά τα θέματα τα βλέπουμε με σχέδιο και όχι αποσπασματικά. Έκτακτη χρηματοδότηση, μία ΚΑΠ δόθηκε ήδη, μισή για τις σχολικές επιτροπές, τα 128 εκατομμύρια για τους δήμους μία σημαντική ένεση ρευστότητας. Μετά τον Μάιο που θα έχει περισσότερη ορατότητα το οικονομικό επιτελείο, θα δούμε τι περαιτέρω στήριξη θα υπάρξει», ανέφερε ο αναπληρωτής Υπουργός Εσωτερικών, αρμόδιος για θέματα Αυτοδιοίκησης Στέλιος Πέτσας. Στη σύσκεψη συμμετείχαν εκ μέρους της Κυβέρνησης, ο Υπουργός Επικρατείας Άκης Σκέρτσος, ο αναπληρωτής Υπουργός Εξωτερικών, αρμόδιος για ευρωπαϊκά θέματα και βουλευτής Β2 Δυτικού Τομέα Αθηνών Μιλτιάδης Βαρβιτσιώτης, ο βουλευτής Β2 Δυτικού Τομέα Αθηνών Γιάννης Λοβέρδος και ο Γενικός Γραμματέας Συντονισμού Θανάσης Κοντογεώργης. "
2022-03-29,28981,https://www.primeminister.gr/2022/03/29/28981,Εισαγωγική τοποθέτηση του Πρωθυπουργού Κυριάκου Μητσοτάκη στη συνεδρίαση του Υπουργικού Συμβουλίου | Ο Πρωθυπουργός της Ελληνικής Δημοκρατίας,"Καλημέρα σας. Έχει περάσει ένας μήνας από την τελευταία μας συνεδρίαση και δυστυχώς ο πόλεμος στην Ουκρανία εξακολουθεί να προκαλεί οδυνηρές συνέπειες παντού. Αίμα στα μέτωπα, πρόσφυγες στα σύνορα και ενεργειακή θύελλα με έκρηξη τιμών παντού στον κόσμο. Θα έλεγα ότι τα τελευταία δύσκολα κύματα της πανδημίας ενώνονται τώρα με αυτά της ρωσικής εισβολής διαμορφώνοντας ένα πρωτόγνωρο κλίμα διεθνούς ανησυχίας απέναντι σε ένα απρόβλεπτο, σε ένα πολύ επιθετικό αύριο. Όπως έχουμε πει πολλές φορές, τα παγκόσμια προβλήματα απαιτούν παγκόσμιες διευθετήσεις, απαιτούν όμως ταυτόχρονα και σημαντικές εθνικές παρεμβάσεις. Και αυτός είναι ο διπλός δρόμος τον οποίο ακολουθεί η χώρα μας. Σε ευρωπαϊκό επίπεδο, όπως ξέρετε, έχει ήδη δρομολογηθεί η σταδιακή αλλά ταυτόχρονα και δραστική αντικατάσταση του ρωσικού αερίου από άλλες εφοδιαστικές πηγές. Και σε αυτόν το νέο ενεργειακό χάρτη ο οποίος διαμορφώνεται στην Ανατολική Μεσόγειο, η χώρα μας έχει τη δυνατότητα να παίξει πρωταγωνιστικό ρόλο. Στο τραπέζι βρίσκεται η ελληνική πρόταση για κοινή προμήθεια και αποθήκευση φυσικού αερίου στο όνομα όλων των κρατών-μελών της Ευρωπαϊκής Ένωσης. Και οι πρώτες αποφάσεις που πάρθηκαν ως προς τη συνεννόηση Ευρωπαϊκής Ένωσης και Ηνωμένων Πολιτειών καταδεικνύουν ότι αυτή είναι μια επιλογή που μπορεί να έχει απτά, ουσιαστικά και γρήγορα αποτελέσματα. Επίσης, στο τραπέζι βρίσκεται η πραγματικά πολύπλοκη διαδικασία του ελέγχου της χονδρικής τιμής του φυσικού αερίου το οποίο, τελικά, είναι αυτό που καθορίζει και τις τιμές της ηλεκτρικής ενέργειας σε όλες τις ευρωπαϊκές χώρες. Γι’ αυτό και μεμονωμένες κινήσεις, όπως τα εθνικά πλαφόν στην τιμή του ρεύματος, δεν οδηγούν τελικά παρά μόνο στην επιβάρυνση των εθνικών προϋπολογισμών. Με άλλα λόγια, οι αυξήσεις επιστρέφουν στους πολίτες μέσω άλλων επιβαρύνσεων. Γιατί αυτό το οποίο αποκρύπτουν οι ψεύτες της αντιπολίτευσης είναι πως οι εθνικές παρεμβάσεις κοστίζουν τελικά στα δημόσια ταμεία των χωρών, αναγκάζοντάς τις τελικά μετά να καταφεύγουν σε νέους φόρους. Όσον αφορά τώρα τα κέρδη των εταιρειών ενέργειας, πρώτος εγώ ανακοίνωσα την έκτακτη φορολόγησή τους με συντελεστή 90%. Τα ποσά, όμως, τα οποία θα φορολογηθούν, δεν μπορούν να βγαίνουν από το καπέλο του κάθε δημαγωγού, πρέπει πρώτα να υπολογιστούν με σαφήνεια από την Ανεξάρτητη Ρυθμιστική Αρχή, τη ΡΑΕ, και πρέπει να υπολογιστούν σωστά, με τα κέρδη, τους φόρους και τις εκπτώσεις οι οποίες έχουν δοθεί. Και έτσι ακριβώς θα γίνει. Η κυβέρνησή μας έχει αποδείξει, εξάλλου, ότι δεν έχει ιδεολογικές εμμονές, δεν διστάζει να δρα υπέρ του πολίτη και να ρυθμίζει, όπου χρειάζεται, την ασυδοσία των αγορών. Με αυτόν τον τρόπο σκεφτόμαστε και πράττουμε κι ας αιφνιδιάζουμε που και που τους πολιτικούς μας αντιπάλους. Με δεδομένες όμως τις ευρωπαϊκές ταχύτητες στην ωρίμανση των αποφάσεων, κινούμαστε και αυτόνομα. Τα μέτρα κατά του εισαγόμενου πληθωρισμού αγγίζουν πια σχεδόν τα 4 δισεκατομμύρια ευρώ. Συνεχίζονται σε τέσσερις κατευθύνσεις: Ενίσχυση του εισοδήματος των πιο αδύναμων με το έκτακτο βοήθημα των 200 ευρώ το οποίο θα έχει δοθεί πριν από το Πάσχα, με την κάλυψη ενός σημαντικού μέρους των ανατιμήσεων στο ρεύμα, με την επιδότηση των καυσίμων και φυσικά με ειδικές πρόνοιες για μικρές και μεσαίες επιχειρήσεις, για τους αγρότες, για τις μεταφορές μας. Προφανώς και είναι αδύνατον να απορροφηθεί το σύνολο των αυξήσεων που έχουν την αιτία τους μακριά από την πατρίδα μας, αλλά οι παρεμβάσεις στήριξης -για τις οποίες έχουμε ήδη πάρει αποφάσεις- είναι από τις πιο δυναμικές και από τις πιο πολυεπίπεδες σε ολόκληρη την Ευρώπη. Και σε αυτές θα προστεθούν και άλλες για την επάρκεια της αγοράς, για κάποιες εισαγωγές από εμπόλεμα κράτη, οι οποίες τώρα θα πρέπει να αναζητηθούν αλλού ή να παραχθούν και εδώ, όπως για παράδειγμα με την καλλιέργεια ηλίανθων για το ηλιέλαιο, το οποίο αυτή τη στιγμή βρίσκεται σε μεγάλη ζήτηση. Θα μπορούσαμε να καλλιεργήσουμε παραπάνω από 300 χιλιάδες στρέμματα, τα οποία βρίσκονται σε καθεστώς αγρανάπαυσης. Όπως και για την πρόσθετη στήριξη των παραγωγών μας, ειδικά ως προς τα λιπάσματα και τις ζωοτροφές, θα υπάρχουν και σε αυτόν τον τομέα μέσα στις επόμενες μέρες συγκεκριμένες ανακοινώσεις. Θα δώσω μετά τον λόγο -πριν ξεκινήσει η συνεδρίασή μας- στον Υπουργό Αγροτικής Ανάπτυξης να μας κάνει μία σύντομη ενημέρωση για τα ζητήματα που αφορούν τον πρωτογενή τομέα. Προς το παρόν όμως δύο είναι οι βεβαιότητες. Πρώτον, έχουμε απόλυτη επάρκεια στην αγορά και δεύτερον, οι έλεγχοι στην αγορά θα είναι εντατικοί ώστε να αποτραπεί κάθε φαινόμενο αισχροκέρδειας. Ήδη, τα πρώτα πρόστιμα έχουν πέσει και όπως γνωρίζετε είναι “τσουχτερά”. Οι επίκαιρες δυσκολίες, πάντως, δεν ανακόπτουν τις μεγάλες στρατηγικές μας τομές. Σήμερα έχουμε μία πιο περιορισμένη ημερήσια διάταξη. Έχουμε όμως ένα πάρα πολύ σημαντικό νομοσχέδιο. Ένα νομοσχέδιο για την ποιοτική, ουσιαστική αναβάθμιση των πανεπιστημίων μας. Θα μας το παρουσιάσει σε λίγο η Υπουργός Παιδείας, η Νίκη Κεραμέως. Είναι σημαντικότατες ρυθμίσεις που δίνουν βάρος από τη μία στην ποιότητα των σπουδών και από την άλλη στη σύνδεσή τους με την αγορά εργασίας. Δίνουν βάρος στη συνεργασία των ιδρυμάτων μεταξύ τους, αλλά και με οργανισμούς του εξωτερικού. Ενώ λύνεται, επιτέλους, και με δραστικό τρόπο το μεγάλο ζήτημα της αναγνώρισης των πτυχίων της αλλοδαπής, το οποίο δεν θα γίνεται πια με ατομικές αιτήσεις, αλλά με βάση ένα ενιαίο μητρώο, το οποίο θα συνταχθεί με σαφή επιστημονικά κριτήρια. Τελειώνει πια οριστικά αυτή η αφόρητη ταλαιπωρία του ΔΟΑΤΑΠ, με σημαντικές παρεμβάσεις οι οποίες θα ψηφιστούν σε αυτό το νομοσχέδιο. Είναι πολλές οι τολμηρές αλλαγές του νομοσχεδίου. Δεν θέλω να προκαταλάβω αυτά τα οποία θα πει η Υπουργός. Προσωπικά συγκρατώ την άρση των στεγανών μεταξύ των τμημάτων, μεταξύ των σχολών. Αυτό το οποίο αποκαλούμε το εσωτερικό πρόγραμμα Erasmus, αν μπορούμε να δώσουμε τη δυνατότητα σε έναν μηχανικό παραγωγής να παρακολουθήσει μαθήματα φιλοσοφικής, να μπορέσουμε να διευρύνουμε το γνωστικό πεδίο των φοιτητών μας. Είναι μία πάρα πολύ σημαντική καινοτομία αυτή την οποία εισάγουμε. Όπως σημαντική είναι και η πρακτική άσκηση των επαγγελματικών μεταπτυχιακών. Όλα αυτά θα γίνουν γέφυρες μεταξύ πτυχίου και της μελλοντικής καριέρας των αποφοίτων. Επισημαίνω, επίσης, την ενίσχυση της έρευνας με την πρόσκληση επισκεπτών καθηγητών του εξωτερικού, την ίδρυση κοινών κέντρων μεταξύ των πανεπιστημίων. Όλα αυτά είναι πολύ σημαντικά μέτρα τα οποία έχουν ως κύριο μέλημα την αναβάθμιση της ποιότητας των σπουδών. Το βλέμμα μας είναι στραμμένο πρώτα και πάνω απ’ όλα στον φοιτητή. Αυτόν υπηρετούμε και έχουμε μία υποχρέωση: το δημόσιο εκπαιδευτικό σύστημα να παρέχει πτυχία με αντίκρισμα, τα οποία θα προετοιμάζουν τον φοιτητή για την πολυπλοκότητα ενός κόσμου ο οποίος αλλάζει συνέχεια. Η παιδεία ήταν πάντα στη χώρα μας, η δημόσια παιδεία, βασικός ιμάντας κοινωνικής κινητικότητας. Οφείλει να παρέχει σε όλους πραγματικά εφόδια προόδου. Και θα έλεγα ότι είναι και ένα πεδίο που δοκιμάζεται τελικά η φιλελεύθερη σκέψη απέναντι στο δόγμα της καθήλωσης. Και γι’ αυτό και η μεταρρυθμιστική αυτή τομή έχει τόσο μεγάλη σημασία. "
2022-03-27,28974,https://www.primeminister.gr/2022/03/27/28974,Μήνυμα του Πρωθυπουργού Κυριάκου Μητσοτάκη στον διεθνή τηλεμαραθώνιο για την Ουκρανία | Ο Πρωθυπουργός της Ελληνικής Δημοκρατίας,"Σας μιλάω από την Αθήνα, τη γενέτειρα της Δημοκρατίας. Είμαι μια φωνή ανάμεσα σε εκατομμύρια. Φωνές ενωμένες για την Ουκρανία. Φωνές ενωμένες ενάντια σε αυτόν τον πόλεμο. Για τους Έλληνες, ο πόνος των Ουκρανών είναι βαθύτατα προσωπική υπόθεση. Η Μαριούπολη, μια πόλη που πολιορκείται, είναι το σπίτι μιας μεγάλης ελληνικής κοινότητας που αριθμεί 150.000 άτομα. Η βοήθεια προς τον Ουκρανικό λαό δεν είναι ζήτημα επιλογής για τους Έλληνες. Είναι ζήτημα ανάγκης, ζήτημα αρχής. Για το λόγο αυτό, θα συνεχίσουμε να στέλνουμε ανθρωπιστική βοήθεια και να φροντίζουμε τα παιδιά της Ουκρανίας στα νοσοκομεία μας. Για το λόγο αυτό έχουμε υποδεχτεί 15.000 Ουκρανούς πρόσφυγες, εκ των οποίων οι 5.000 είναι παιδιά. Και για το λόγο αυτό θα βοηθήσουμε στην ανοικοδόμηση της Ουκρανίας, ξεκινώντας από το μαιευτήριο της Μαριούπολης. Σήμερα, όπου και να βρίσκεστε στον κόσμο, να γνωρίζετε το εξής: στη μάχη ενάντια στην τυραννία, στη μάχη για τη δημοκρατία και την αυτοδιάθεση της Ουκρανίας, η φωνή σας μετράει. Η Ελλάδα είναι στο πλευρό σας. Μαζί μπορούμε να σταματήσουμε αυτόν τον Πόλεμο. "
2022-03-25,28960,https://www.primeminister.gr/2022/03/25/28960,Μήνυμα του Πρωθυπουργού Κυριάκου Μητσοτάκη για την Εθνική Επέτειο της 25ης Μαρτίου | Ο Πρωθυπουργός της Ελληνικής Δημοκρατίας,"Συμπατριώτες μου, Οι Έλληνες σε κάθε γωνιά της γης γιορτάζουμε, σήμερα, την αφετηρία μιας πορείας διακοσίων ενός χρόνων αγώνα για την πρόοδο του έθνους. Αλλά και την αυγή του τρίτου αιώνα ανεξαρτησίας μας, που αντικρίζουμε με εμπιστοσύνη και αισιοδοξία. Τιμούμε κάθε γενιά των προγόνων. Τους αγωνιστές του 1821, που μας πρόσφεραν ελευθερία και κράτος, σε μια ήπειρο όπου βασίλευε η απολυταρχία. Αλλά και τους διαδόχους τους. Αυτούς που μεγάλωσαν την πατρίδα και δούλεψαν σκληρά για την ευημερία της. Όλους τους Έλληνες, πριν από εμάς, που για δεκαετίες κράτησαν την πιο πολύτιμη σκυτάλη: την εντολή της ενότητας και της διαχρονικής προκοπής. Φέτος υποδεχόμαστε την εθνική επέτειο με μόνη βεβαιότητα την αβεβαιότητα ενός πολέμου. Μιας φωτιάς που άναψε ξανά στην Ευρώπη βάφοντας με αίμα τα σύνορα και οδηγώντας εκατομμύρια στην προσφυγιά. Πρόκειται για μια γεωπολιτική κρίση που, μαζί με τις πόλεις της Ουκρανίας, βομβαρδίζει και τη διεθνή αγορά ενέργειας, πυροδοτώντας έτσι την ακρίβεια σε όλες τις χώρες και σε όλα τα προϊόντα. Στη χώρα μας η νέα δοκιμασία ξεσπά πριν καλά-καλά τελειώσει η πανδημία. Κι ενώ έχουν προηγηθεί αλλεπάλληλες αμυντικές προκλήσεις, πότε στον Έβρο και πότε στο Αιγαίο. Σε μια στιγμή, μάλιστα, που η Ελλάδα άφηνε πίσω την καθήλωση κι έμπαινε σε τροχιά ευημερίας. Σε αυτήν πρέπει να μείνουμε! Επιστρατεύοντας τη δύναμη και την αντοχή μας. Ώστε και πάλι μία διεθνής περιπέτεια να γίνει μία εθνική νίκη. Γνωρίζω καλά τις δυσκολίες που προκαλούν στο κάθε νοικοκυριό οι εισαγόμενες ανατιμήσεις. Γι΄αυτό και η κυβέρνηση υψώνει, ήδη, ένα πρώτο ανάχωμα απέναντί τους. Με επιδοτήσεις στους λογαριασμούς ρεύματος και εκπτώσεις στα καύσιμα. Ώστε να απορροφηθεί μέρος των αυξήσεων. Με τόνωση του εισοδήματος των πιο αδύναμων. Αλλά και με ειδικά μέτρα στήριξης για τις επιχειρήσεις και τους αγρότες. Δεν θα κρύψω όμως την αλήθεια: κανένα δημόσιο ταμείο καμίας χώρας δεν μπορεί να καλύψει τις συνέπειες ενός παγκόσμιου σεισμού. Να τις περιορίσει μόνο μπορεί. Τα κοινά προβλήματα απαιτούν κοινές λύσεις. Κι ακριβώς γι’ αυτό είμαι, εδώ, στη Σύνοδο Κορυφής. Για μία ενιαία ευρωπαϊκή αγορά φυσικού αερίου. Για το χτύπημα της διεθνούς κερδοσκοπίας. Και για μία από κοινού απάντηση στο ράλι των τιμών. Η αντίδραση της Ευρώπης δεν αργεί. Αλλά μέχρι τότε, ένα μόνο έχω να υποσχεθώ: ότι θα είμαι δίπλα σε κάθε Ελληνίδα και Έλληνα εξαντλώντας όλα τα περιθώρια των δυνάμεών μας. Χωρίς, ωστόσο, να εξαντλώ και τα περιθώρια των δυνατοτήτων μας. Γιατί η παροδική κρίση θα βρει το τέλος της. Ενώ η διαδρομή του τόπου πρέπει να είναι συνεχής και ανοδική. Και, κυρίως, σταθερή και ασφαλής. Συμπολίτες μου, Οι οικουμενικές ιδέες της εξέγερσης του ‘21 διασχίζουν σύνορα και αιώνες. Έτσι, ο πόθος για την ελευθερία του τότε, γίνεται αλληλεγγύη προς τους υπερασπιστές της Ουκρανίας σήμερα. Το όραμα των Ελλήνων για ένα σύγχρονο κράτος υψώνεται και πάλι ζωντανό στην Ευρώπη μπροστά στον αυταρχικό δεσποτισμό. Και τη θέση του παλαιού φιλελληνικού κινήματος, παίρνει τώρα ένα κύμα διεθνούς συμπαράταξης. Πριν από 201 χρόνια, ξεκίνησε ένας αγώνας από λίγους, που πολλοί στον κόσμο δεν τον πίστεψαν. Και όμως πέτυχε! Τον αγώνα των δικών μας καιρών καλούμαστε να τον δώσουμε όλοι ενωμένοι. Είμαστε, άλλωστε, οπλισμένοι με τα διδάγματα που γέννησαν και το ελεύθερο κράτος μας: Με την εμπιστοσύνη στις δυνάμεις μας. Την ψύχραιμη διορατικότητα. Και τη διάθεση να κάνουμε εφαλτήριο το κάθε εμπόδιο. Τιμούμε, λοιπόν, την 25η Μαρτίου, όπως το επιβάλλει η συγκυρία. Μετατρέποντας τον στοχασμό για το παρελθόν σε δυναμισμό για το παρόν και σε σχεδιασμό για το μέλλον. Για μια πατρίδα που έρχεται από πολύ μακριά και πορεύεται πολύ μακριά. Χρόνια πολλά στην Ελλάδα και σε όλους τους Έλληνες, παντού στον κόσμο! "
2022-03-24,28947,https://www.primeminister.gr/2022/03/24/28947,Δήλωση του Πρωθυπουργού Κυριάκου Μητσοτάκη κατά την άφιξή του στη Σύνοδο του Ευρωπαϊκού Συμβουλίου | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης κατά την άφιξή του στη Σύνοδο του Ευρωπαϊκού Συμβουλίου έκανε την ακόλουθη δήλωση: Θα έχουμε την ευκαιρία, σε λίγο, με την παρουσία του Προέδρου Biden να συζητήσουμε τις τελευταίες εξελίξεις στην Ουκρανία. Nα επιβεβαιώσουμε την απόλυτη και αρραγή ευρωπαϊκή ενότητα στην αντιμετώπιση αυτής της βάρβαρης ρωσικής επίθεσης στην Ουκρανία και τη στήριξή μας στον Πρόεδρο Zelensky έτσι ώστε να μπορέσει η Ουκρανία να αμυνθεί με τον καλύτερο δυνατό τρόπο. Θα έχουμε την ευκαιρία, επίσης, να εγκρίνουμε το πολύ σημαντικό κείμενο της Στρατηγικής Πυξίδας το οποίο οριοθετεί το πλαίσιο για την εξωτερική πολιτική της Ευρωπαϊκής Ένωσης και στο οποίο έχουν συμπεριληφθεί οι ελληνικές ανησυχίες και οι ελληνικοί προβληματισμοί σχετικά με την κατάσταση η οποία επικρατεί στην Ανατολική Μεσόγειο. Αύριο το πρωί θα έχουμε μια πολύ ουσιαστική συζήτηση όσον αφορά στο ζήτημα της ενέργειας. Είναι απολύτως ξεκάθαρο ότι η κρίση στην Ουκρανία έχει πολύ σημαντικές επιπτώσεις στις παγκόσμιες τιμές ενέργειας, στις τιμές φυσικού αερίου και φυσικά στις τιμές της ηλεκτρικής ενέργειας. Και αυτό ισχύει για όλους τους ευρωπαίους πολίτες και όλες τις ευρωπαϊκές επιχειρήσεις. Όλα τα κράτη-μέλη -στα πλαίσια των δυνατοτήτων τους- στηρίζουν επιχειρήσεις και νοικοκυριά μέσα από τους εθνικούς προϋπολογισμούς. Αυτό, όμως, δεν θα είναι αρκετό. Χρειάζεται μια συγκροτημένη ευρωπαϊκή αντίδραση. Η Ελληνική Κυβέρνηση έχει καταθέσει μια πρόταση σχετικά με την επιβολή μιας οροφής, ενός πλαφόν, στις τιμές του φυσικού αερίου, στη χονδρεμπορική αγορά, έτσι ώστε με αυτόν τον τρόπο να μπορούν να συμπιεστούν και οι τιμές ηλεκτρικής ενέργειας. Και η αγορά χονδρεμπορικής φυσικού αερίου, να μην είναι έρμαιο κερδοσκόπων, αλλά να ανταποκρίνεται στις πραγματικές δυνάμεις της προσφοράς και της ζήτησης. Ταυτόχρονα, υπερασπιζόμαστε την ανάγκη η Ευρωπαϊκή Ένωση να μπορεί να προμηθεύεται φυσικό αέριο ως υπερεθνική οντότητα και να διαπραγματεύεται συνολικά με τους προμηθευτές φυσικού αερίου, είτε μιλάμε για φυσικό αέριο το οποίο προέρχεται μέσα από αγωγούς, είτε μιλάμε για υγροποιημένο φυσικό αέριο, έτσι ώστε να συμπιέσει ακόμα περισσότερο τις τιμές. Να κάνουμε, δηλαδή, με απλά λόγια ακριβώς το ίδιο που κάναμε και στον COVID-19 όταν αγοράσαμε εμβόλια ως Ευρωπαϊκή Ένωση συνολικά και δεν αφήσαμε τα κράτη-μέλη να διαπραγματευτούν μόνα τους. Για να γίνει, προφανώς, αυτό θα πρέπει όλα τα κράτη-μέλη να συμφωνήσουν και να εκχωρήσουν στην Ευρωπαϊκή Ένωση αυτή την αρμοδιότητα. Εμείς θα υποστηρίξουμε αυτή τη θέση διότι πιστεύουμε ότι με αυτόν τον τρόπο θα μπορέσουμε να ενισχύσουμε την αγοραστική μας δύναμη και να αποκλιμακώσουμε και άλλο τις τιμές του φυσικού αερίου. Ευχαριστώ πολύ. "
2022-03-24,28942,https://www.primeminister.gr/2022/03/24/28942,Δηλώσεις του Πρωθυπουργού Κυριάκου Μητσοτάκη κατά την άφιξή του στη Σύνοδο Κορυφής του ΝΑΤΟ στις Βρυξέλλες | Ο Πρωθυπουργός της Ελληνικής Δημοκρατίας,"Δημοσιογράφος: Θεωρείτε πως αν ο Πρόεδρος Πούτιν χρησιμοποιούσε χημικά όπλα στην Ουκρανία, αυτό θα αποτελούσε κόκκινη γραμμή; Κυριάκος Μητσοτάκης: Ελπίζω ότι κάτι τέτοιο δεν θα συμβεί. Αλλά αυτό δεν σημαίνει ότι δεν θα πρέπει να είμαστε προετοιμασμένοι και για αυτό το ενδεχόμενο. Αυτό που είναι σημαντικό είναι ότι θα στείλουμε ένα πολύ ξεκάθαρο μήνυμα σήμερα ότι η Συμμαχία μας είναι απόλυτα ενωμένη στο ζήτημα της στήριξης της Ουκρανίας, σε αυτόν τον αγώνα για την ύπαρξή της. Και θεωρώ επίσης πολύ σημαντικό το γεγονός ότι πολλά κράτη-μέλη της Ευρωπαϊκής Ένωσης συνειδητοποίησαν, ως αποτέλεσμα αυτής της κρίσης, ότι η Ευρώπη πρέπει να αυξήσει το γεωπολιτικό της αποτύπωμα και τις αμυντικές της δαπάνες. Η Ελλάδα είναι μια χώρα που δαπανά πάνω από το 2% του ΑΕΠ της για την άμυνα εδώ και καιρό. Η Ευρωπαϊκή στρατηγική αυτονομία είναι απόλυτα συμπληρωματική με τη Συμμαχία. Κι αναμένω ότι αυτή η ισχυρή σχέση θα λάβει συγκεκριμένη μορφή στη Σύνοδο της Μαδρίτης, τον Ιούνιο. Δημοσιογράφος: Πιστεύετε ότι κυρώσεις που αφορούν το φυσικό αέριο είναι αναγκαίες; Κυριάκος Μητσοτάκης: Θεωρώ πως θα πρέπει να είμαστε ιδιαίτερα προσεκτικοί ώστε να διασφαλίσουμε πως όποια μέτρα εφαρμόσουμε δεν θα καταλήξουν να είναι πιο επώδυνα για τους Ευρωπαίους πολίτες από ό,τι για τη Ρωσία. Πιστεύω πως η δέσμη των κυρώσεων που έχουμε επιβάλει είναι ισχυρή. Πιστεύω πως τώρα θα πρέπει να εστιάσουμε στο να μην υπάρξουν «διαρροές» όσον αφορά στην εφαρμογή των κυρώσεων, ότι όλες οι χώρες που είναι μέλη αυτής της συμμαχίας συμμετέχουν στις κυρώσεις. Παράλληλα, σε ό,τι αφορά την Ευρώπη, αυτό που πρέπει να κάνουμε είναι να ενεργήσουμε το ταχύτερο δυνατό ώστε να μειώσουμε την εξάρτησή μας από το ρωσικό πετρέλαιο και φυσικό αέριο. Αυτή είναι η απόφαση που λάβαμε στις Βερσαλλίες. Και, φυσικά, πρέπει να διασφαλίσουμε ότι θα χρησιμοποιήσουμε τη συλλογική δύναμη της Ευρώπης στις αγορές ώστε να πετύχουμε τη μείωση των τιμών φυσικού αερίου. Διότι το πραγματικό πρόβλημα που αντιμετωπίζουμε τώρα στην Ευρώπη είναι η σύνδεση μεταξύ των πολύ υψηλών τιμών του φυσικού αερίου και των πολύ υψηλών τιμών του ηλεκτρικού ρεύματος. Αυτό το ζήτημα θα συζητηθεί στο Ευρωπαϊκό Συμβούλιο σήμερα το απόγευμα. Η Ελλάδα έχει διατυπώσει πολύ συγκεκριμένες προτάσεις όσον αφορά τη χρήση της συλλογικής δύναμης που έχουμε στην αγορά για να ρίξουμε τις τιμές του φυσικού αερίου, γιατί πρέπει να εξασφαλίσουμε ότι οι πολίτες μας, οι επιχειρήσεις μας, δεν θα αντιμετωπίσουν δυσανάλογο κόστος από την εφαρμογή αυτών των κυρώσεων. Δημοσιογράφος: Πιστεύετε ότι μια ύφεση είναι πιθανή ως αποτέλεσμα της εισβολής του Putin στην Ουκρανία; Κυριάκος Μητσοτάκης: Αναμένω ότι σίγουρα θα επηρεαστεί η ανάπτυξη, με βάση τις προβλέψεις μας. Και αυτό είναι το τίμημα που θα πληρώσουμε για να αντισταθούμε σε μια επιθετική συμπεριφορά. Όχι, δεν πιστεύω ότι είναι πιθανή μια ύφεση. Αλλά -επαναλαμβάνω- εναπόκειται σε μας, κυρίως στις ευρωπαϊκές χώρες, να είμαστε δημιουργικοί, να σκεφτούμε λύσεις έξω από το συνηθισμένο πλαίσιο, προκειμένου να βάλουμε ένα όριο στην αύξηση των τιμών του φυσικού αερίου που αυτή τη στιγμή προκαλεί πραγματικά μεγάλη ζημιά σε ολόκληρη την Ευρώπη. "
2022-03-20,28915,https://www.primeminister.gr/2022/03/20/28915,Δήλωση του Πρωθυπουργού Κυριάκου Μητσοτάκη για την απώλεια του Οδυσσέα Κυριακόπουλου | Ο Πρωθυπουργός της Ελληνικής Δημοκρατίας,"Με οδύνη πληροφορήθηκα τον θάνατο του Οδυσσέα Κυριακόπουλου, ύστερα από μια σύντομη, αλλά πράγματι γενναία μάχη για τη ζωή του. Η απώλειά του αποδίδει, πιστεύω, στην έκφραση «δυσαναπλήρωτο κενό» το πλήρες νόημά της. Γιατί ο Οδυσσέας είχε πολλά ακόμη να δώσει στην οικονομία και την κοινωνία του τόπου, καθώς συνδύαζε την επιτυχημένη επιχειρηματική πορεία με το ενδιαφέρον για τους εργαζόμενους. Τη βιομηχανική παράδοση με την εξωστρεφή καινοτομία. Τον κοσμοπολιτισμό με τον αθόρυβο πατριωτισμό. Και την προσφορά στην τέχνη με την ανώνυμη βοήθεια προς τον αδύναμο συνάνθρωπο. Ήταν ένας άξιος Έλληνας και ένας ολοκληρωμένος πολίτης. Ο Οδυσσέας Κυριακόπουλος ανέλαβε τα ηνία μιας οικογενειακής επιχείρησης για να την κρατήσει ακμαία σε καιρούς που η ελληνική μεταποίηση δοκιμαζόταν και για να την οδηγήσει στην επόμενη ημέρα. Υπήρξε, ταυτόχρονα, ένας υποδειγματικός Πρόεδρος του ΣΕΒ, μια φωνή λογικής και σύνεσης. Αλλά και ένας καλλιεργημένος, ανήσυχος και ευαίσθητος χαρακτήρας που χάραξε τη νέα εποχή της Λυρικής Σκηνής ως επικεφαλής του Διοικητικού της Συμβουλίου. Αποχαιρετώ έναν ξεχωριστό άνθρωπο και έναν αγαπημένο φίλο για πολλά χρόνια, κρατώντας για πάντα την πρωτοπόρα σκέψη του και το πλατύ χαμόγελό του. Στη σύζυγο, τα παιδιά και τα εγγόνια του απευθύνω τα πιο ειλικρινή μου συλλυπητήρια. "
2022-03-18,28902,https://www.primeminister.gr/2022/03/18/28902,"Δήλωση του Πρωθυπουργού Κυριάκου Μητσοτάκη μετά την τετραμερή σύσκεψη με τους Πρωθυπουργούς της Ιταλίας Mario Draghi, της Ισπανίας, Pedro Sánchez και της Πορτογαλίας, António Costa | Ο Πρωθυπουργός της Ελληνικής Δημοκρατίας","Κάναμε πιστεύω σήμερα ένα σημαντικό βήμα προς τη διαμόρφωση μιας ενιαίας Ευρωπαϊκής απάντησης στη δραματική αύξηση των τιμών ενέργειας. Χρειάστηκε, δυστυχώς, αγαπητέ Mario, αγαπητέ Pedro, αγαπητέ António να συμμετάσχω μέσω τηλεδιάσκεψης εξαιτίας της ασθένειάς μου από τον Covid. Ετσι στερήθηκα την εξαιρετική φιλοξενία του Mario. Όμως αυτό δεν εμπόδισε καθόλου τη συζήτηση και το συντονισμό με τους φίλους Πρωθυπουργούς σε ένα ζήτημα κορυφαίας σημασίας για την οικονομία και την κοινωνική συνοχή των χωρών μας, όπως τονίστηκε και από τους τρεις προλαλήσαντες. Και μιλάω για τις συνέπειες της ρωσικής εισβολής στην Ουκρανία και τις συνακόλουθες ανατιμήσεις σε όλα τα προϊόντα διεθνώς, κυρίως όμως τις εξωφρενικές ανατιμήσεις στο κόστος της ενέργειας. Για την απειλή, με άλλα λόγια, του πληθωρισμού σήμερα, αλλά και τις προοπτικές της υπέρβασής του και της επιστροφής στην ανάπτυξη αύριο. Κοινή μας πεποίθηση είναι πως η αντιμετώπιση μιας τέτοιας πρόκλησης, που αφορά κυρίως τα πιο ευάλωτα στρώματα σε όλα τα κράτη-μέλη της Ένωσης αλλά και τις επιχειρήσεις μας, και κυρίως τις πιο μικρές επιχειρήσεις μας, απαιτεί και κοινή ευρωπαϊκή απάντηση. Δράσεις που θα προφυλάσσουν τις κοινωνίες μας, τουλάχιστον μέχρι τον τερματισμό του πολέμου και την ομαλοποίηση της λειτουργίας των αγορών, καθώς καμία χώρα δεν μπορεί να αντιμετωπίσει πλήρως και αποτελεσματικά μόνη της μία τέτοια κρίση. Γιατί όταν οι τιμές του ηλεκτρισμού, της θέρμανσης, αυξάνονται πέντε-έξι φορές, κανένας εθνικός προϋπολογισμός δεν μπορεί να τις καλύψει. Συνεπώς, οι τέσσερις χώρες μας συμφωνήσαμε ότι οι λύσεις δεν μπορεί να είναι μόνο εθνικές. Όπως ανέφερε και ο Pedro και ο Mario και ο António, κάθε χώρα έχει δρομολογήσει το δικό της εθνικό πρόγραμμα στήριξης επιχειρήσεων και νοικοκυριών. Χθες, εμείς ανακοινώσαμε μια πρόσθετη δέσμη ρυθμίσεων, ύψους 1,1 δισεκατομμυρίων ευρώ, ώστε αθροιστικά οι ενισχύσεις που έχουν δοθεί από το φθινόπωρο να πλησιάζουν τα 4 δισεκατομμύρια. Θα επαναλάβω, όμως, αυτό το οποίο είπαν και οι υπόλοιποι Πρωθυπουργοί: οι εθνικές πρωτοβουλίες δεν αρκούν. Και γι΄ αυτό και προτείνουμε, σε πρώτη φάση, να υπάρξουν εναρμονισμένες ευρωπαϊκές πολιτικές παρεμβάσεις απέναντι σε κερδοσκοπικές τάσεις, ώστε να επανέλθει η ισορροπία στις τιμές του φυσικού αερίου αλλά και του ηλεκτρισμού. Όλοι πιστεύουμε στις ελεύθερες αγορές, αλλά πρέπει να ακολουθούν τους κανόνες της προσφοράς και της ζήτησης. Κι όταν αυτό ξεκάθαρα δεν συμβαίνει, όταν οι αγορές γίνονται έρμαια των κερδοσκόπων, τότε έρχεται η ώρα κάποιας κεντρικής ρύθμισης, κάποιας κεντρικής παρέμβασης. Αυτή είναι και η ευθύνη των πολιτικών ηγεσιών και μία τέτοια κοινή ευρωπαϊκή παρέμβαση εισηγούμαστε η Ιταλία, η Ισπανία, η Πορτογαλία και η Ελλάδα. Και είμαι σίγουρος ότι στο Ευρωπαϊκό Συμβούλιο της ερχόμενης εβδομάδας δεν πρέπει απλά να γίνει αντιληπτή η κρισιμότητα των περιστάσεων, αλλά -όπως είπε και ο Pedro- πρέπει να πάρουμε αποφάσεις άμεσα, να δράσουμε υπέρ της Ευρώπης και των Ευρωπαίων, των πολιτών μας. Δεν γίνεται σε επίπεδο διπλωματίας να απαντάμε από κοινού, και σωστά, στη ρωσική επιθετικότητα, αλλά να μην συγκροτούμε ένα ενιαίο μέτωπο και στο επίπεδο της οικονομίας που πλήττεται από αυτήν. Πρόκειται για έναν κίνδυνο που απειλεί την ανάκαμψη μετά την πανδημία. Πρόκειται όμως και για μία νάρκη στην ευρωπαϊκή ιδέα και στη δημοκρατία. Μπορεί αυτή η ενεργειακή κρίση να ξυπνήσει ξανά τον εφιάλτη του λαϊκισμού στην ήπειρό μας. Και σε αυτό το πεδίο πληρώσαμε, ειδικά εμείς στην Ελλάδα, βαρύ τίμημα τα δέκα προηγούμενα χρόνια. Δεν πρέπει να ξαναδούμε, σε καμία περίπτωση, τα ίδια φαινόμενα. Γι’ αυτό και πρέπει να μαθαίνουμε από τα λάθη του παρελθόντος, να παρεμβαίνουμε δραστικά και άμεσα, όταν απαιτείται ευρωπαϊκή παρέμβαση και αυτή η ευρωπαϊκή παρέμβαση, η άμεση, δεν θέτει σε αμφισβήτηση -όπως είπαν και οι φίλοι συνάδελφοι Πρωθυπουργοί- τους κεντρικούς μας άξονες για μια κοινή ευρωπαϊκή πολιτική. Με περισσότερες ανανεώσιμες πηγές ενέργειας -και οι τέσσερις χώρες είμαστε εξαιρετικά ανταγωνιστικές στην παραγωγή ηλεκτρικής ενέργειας- με διαφοροποίηση ως προς τις πηγές προμήθειας φυσικού αερίου, με περισσότερο LNG, με έμφαση στις διασυνδέσεις, να δούμε τις εκκρεμότητες που υπάρχουν στις διασυνδέσεις της ιβηρικής χερσονήσου με τη Γαλλία, στις διασυνδέσεις της Ελλάδος με την Ιταλία, να επενδύσουμε στις διασυνδέσεις μας με την αφρικανική ήπειρο. Και βέβαια να εξακολουθούμε να επενδύουμε στην εξοικονόμηση, καθώς η πιο φθηνή ενέργεια είναι αυτή την οποία δεν καταναλώνουμε ποτέ. Τέλος, μία γρήγορη αναφορά στα ζητήματα της Στρατηγικής Πυξίδας. Νομίζω ότι συμφωνήσαμε ότι το κείμενο το οποίο πιστεύουμε ότι θα εγκρίνουμε στο επόμενο Ευρωπαϊκό Συμβούλιο είναι φιλόδοξο, με τις μικρές προσαρμογές που ακόμα χρειάζεται να γίνουν. Και τα γεγονότα στην Ουκρανία έρχονται να αποδείξουν αφενός την ανάγκη μιας ισχυρής Ευρωπαϊκής Ένωσης απέναντι στον αναθεωρητισμό και στις επιβουλές των τρίτων μερών, αλλά και την ανάγκη της συνεργασίας μας, της Ευρωπαϊκής Ένωσης, με το ΝΑΤΟ. Είναι ζητήματα τα οποία θα μας απασχολήσουν έντονα τους επόμενους μήνες, όπως θα μας απασχολήσει βέβαια και η αύξηση των εθνικών αμυντικών προϋπολογισμών και ο τρόπος με τον οποίο, σε ευρωπαϊκό επίπεδο, θα πρέπει να αντιμετωπίζουμε αυτές τις σημαντικές επενδυτικές δαπάνες που σίγουρα θα επιβαρύνουν τους προϋπολογισμούς μας. Γίνονται όμως για έναν κοινό, έναν ουσιαστικό, έναν ευρωπαϊκό σκοπό. Τέλος, αγαπητέ Mario, να εκφράσω δημόσια τον αποτροπιασμό μου για όσα συμβαίνουν, σήμερα που μιλάμε, στην Ουκρανία, ειδικά στη Μαριούπολη. Γνωρίζετε το έντονο ελληνικό ενδιαφέρον για την πόλη αυτή, η οποία έχει μετατραπεί σε σύμβολο αντίστασης του ουκρανικού λαού απέναντι στη ρωσική επιθετικότητα, καθώς εκεί κατοικούν παραπάνω από 100.000 ελληνικής καταγωγής Ουκρανοί. Και επειδή πρέπει να σκεφτόμαστε και την επόμενη μέρα, η ελληνική κυβέρνηση θα αναλάβει -όταν τελειώσουν οι εχθροπραξίες και ξεκινήσει η διαδικασία της αποκατάστασης- να ανακατασκευάσει το Μαιευτήριο της Μαριούπολης το οποίο και βομβαρδίστηκε τις τελευταίες ημέρες, ως μια μικρή έμπρακτη στήριξη στη μεγάλη προσπάθεια ανοικοδόμησης που θα πρέπει να κάνει η Ουκρανία, όταν με το καλό, σύντομα ελπίζουμε, τελειώσουν οι εχθροπραξίες. Και πάλι ευχαριστώ για τη δυνατότητα που μου έδωσες, αγαπητέ Mario, να συμμετέχω έστω και διαδικτυακά σε αυτή την πολύ σημαντική συνάντηση. Και θα σας δω από κοντά, με το καλό, σε λίγες μέρες στις Βρυξέλλες. "
2022-03-17,28899,https://www.primeminister.gr/2022/03/17/28899,Δήλωση του Πρωθυπουργού Κυριάκου Μητσοτάκη για την απώλεια της Έλσας Παπαδημητρίου | Ο Πρωθυπουργός της Ελληνικής Δημοκρατίας,"Με μεγάλη θλίψη αποχαιρετώ την Έλσα Παπαδημητρίου. Μια ακριβή προσωπική μου φίλη, εδώ και πολλά χρόνια. Μια ξεχωριστή πολιτικό με στιβαρές φιλελεύθερες αρχές, ζηλευτή κοινοβουλευτική παρουσία και ακλόνητο θάρρος γνώμης. Αλλά και μία επιστήμονα, που συνδύαζε το πλήθος των γνώσεών της με την πληθωρικότητα του χαρακτήρα της. Η Έλσα ήταν πάντα μία τολμηρή φωνή, ένας θησαυρός σκέψης και ένα μεγάλο χαμόγελο… Είχα την τύχη να την γνωρίζω πολύ πριν ενταχθώ στην πολιτική. Να απολαμβάνω τις πρωτοπόρες απόψεις και την απολαυστική συντροφιά της. Έτσι μοιράστηκα και την αγάπη της για την Αργολίδα, την λατρεία για την Αρχιτεκτονική και την αφοσίωσή της στην Ελλάδα. Κι όχι μόνο εγώ. Γιατί από το Ναύπλιο όπου γεννήθηκε και την Καλιφόρνια όπου σπούδασε μέχρι τις διεθνείς θέσεις που υπηρέτησε και τα έδρανα της Βουλής που τίμησε επί σχεδόν 20 χρόνια, παντού θα τη θυμούνται με νοσταλγία για το πνεύμα και το ξεχωριστό ταπεραμέντο της. Σε όλη τη γόνιμη πορεία της στα κοινά, η Έλσα έβαζε πρώτα το συμφέρον και την πρόοδο του τόπου. Χωρίς εκπτώσεις σε ό,τι πίστευε, αλλά με ευθύνη εθνική στην κάθε πράξη της. Με αταλάντευτη συνέπεια, αλλά και διάθεση ενωτική. Στις θέσεις της αιρετική και στα σπουδαία συναινετική. Διέθετε, με άλλα λόγια, όλα εκείνα τα στοιχεία που για καιρό τής προσέφεραν την εκτίμηση φίλων και αντιπάλων. Και που σήμερα κάνουν την απουσία της ακόμη πιο έντονη. Στην οικογένειά της απευθύνω τα πιο ειλικρινή συλλυπητήρια. "
2022-03-16,28896,https://www.primeminister.gr/2022/03/16/28896,Μήνυμα του Πρωθυπουργού Κυριάκου Μητσοτάκη στους πολίτες για τα νέα μέτρα στήριξης | Ο Πρωθυπουργός της Ελληνικής Δημοκρατίας,"Θέλω να απευθυνθώ στην καθεμιά και στον καθένα σας σε στιγμές που ο κόσμος μας βιώνει τη βαθύτερη γεωπολιτική του κρίση εδώ και σχεδόν οκτώ δεκαετίες. Η εισβολή της Ρωσίας στην Ουκρανία ξαναφέρνει τον πόλεμο στην Ευρώπη. Ανοίγει τον δρόμο στην αμφισβήτηση των συνόρων, στη βίαιη επιβολή του ισχυροτέρου και στο ξερίζωμα εκατομμυρίων ανθρώπων. Αλλά προκαλεί και μία τεράστια ενεργειακή κρίση, με πρωτοφανή κύματα ακρίβειας που απειλούν την ευημερία όλων των κοινωνιών. Όπως σε κάθε χώρα, έτσι και στην Ελλάδα, η νέα αυτή περιπέτεια έχει συνέπειες. Τις βλέπουμε στις τιμές του ρεύματος, των καυσίμων και άλλων προϊόντων. Και αυτό παρά το γεγονός ότι η πολιτεία, απ’ το φθινόπωρο ήδη, καλύπτει μεγάλο μέρος των ανατιμήσεων, στηρίζοντας νοικοκυριά και επιχειρήσεις. Η αναταραχή, όμως, είναι διεθνής. Γι’ αυτό και η αντιμετώπισή της δεν μπορεί παρά να είναι, πρωτίστως, υπόθεση της ευρωπαϊκής μας οικογένειας. Το τελευταίο αποκτά ξεχωριστή σημασία, καθώς οι δυνάμεις του λαϊκισμού σε όλη την ήπειρο επιχειρούν και πάλι να διακινήσουν εύκολες και απλοϊκές απαντήσεις σε δύσκολα και σύνθετα ερωτήματα. Κρύβουν, για παράδειγμα, ότι οι ανατιμήσεις είναι εισαγόμενες, αναζητώντας εθνικές ευθύνες. Και προτείνουν λύσεις ανεφάρμοστες, που χαϊδεύουν αυτιά αλλά δένουν τα μυαλά και τα χέρια. Απέναντι σε όλα αυτά, όπλο μας παραμένει η γλώσσα της αλήθειας. Ο ρεαλισμός και το αποτέλεσμα. Νιώθω τις δυσκολίες γύρω μας. Την αγωνία όταν ανοίγει ο λογαριασμός ρεύματος στο σπίτι, όταν το βλέμμα κοιτά το ράφι του σούπερ μάρκετ ή τον μετρητή της βενζίνης. Ξέρω επίσης ότι τα όσα πετύχαμε επί σχεδόν τρία χρόνια, μειώνοντας φόρους και εισφορές και αυξάνοντας το διαθέσιμο εισόδημα, πολιορκούνται τώρα από την ακρίβεια. Ενώ το γεγονός πως η οικονομία και η κοινωνία έμειναν όρθιες χάρη στα 43 δισεκατομμύρια κατά της πανδημίας, δεν αρκεί για να αισθανόμαστε σήμερα ασφαλείς. Ακριβώς γι’ αυτό, μετά από πρότασή μας, η Κομισιόν επεξεργάζεται ήδη παρεμβάσεις στη διαμόρφωση των χονδρικών τιμών φυσικού αερίου. Ώστε να χτυπηθεί η διεθνής κερδοσκοπία που ανατροφοδοτεί τη γεωπολιτική κρίση, προκαλώντας αλυσιδωτές ανατιμήσεις. Είναι ώρα η πολιτική να θέσει κανόνες στις αγορές. Και οι εταιρείες με υπερκέρδη από αυτήν τη συγκυρία να αναλάβουν μερίδιο στο κόστος υπέρβασής της. Ελπίζω ότι στο επόμενο Ευρωπαϊκό Συμβούλιο θα συμφωνήσουμε για το θέμα. Αλλά αυτό δεν αρκεί. Πρέπει να δράσουμε, ακόμα μια φορά, και σε επίπεδο εθνικό. Έτσι, αύριο το πρωί, οι Υπουργοί Οικονομικών, Ενέργειας και Αγροτικής Ανάπτυξης θα ανακοινώσουν ένα τρίμηνο πρόγραμμα σημαντικών πρόσθετων ενισχύσεων. Πρόκειται για μέτρα που απευθύνονται στους πιο αδύναμους και στη μεσαία τάξη. Μελετημένες παρεμβάσεις ύψους 1,1 δισ. που θα ανακουφίσουν 3,2 εκατομμύρια ευάλωτους πολίτες, αλλά και τα νοικοκυριά με εισόδημα έως 30.000 ευρώ το χρόνο. Οι ρυθμίσεις αφορούν όλα τα μέτωπα της ακρίβειας: την τόνωση του εισοδήματος με ένα έκτακτο επίδομα στους χαμηλά αμειβόμενους και τους χαμηλοσυνταξιούχους. Τη στήριξη των οικογενειών με παιδιά, που έχουν σήμερα και τα περισσότερα έξοδα. Τη γενναία επιδότηση των λογαριασμών ρεύματος. Αλλά και τη μερική απορρόφηση των αυξήσεων στα καύσιμα, με την κάλυψη 180 λίτρων για την κίνηση των οχημάτων. Ενώ συνδυάζονται με ειδικές μέριμνες για τους αγρότες και τις μικρομεσαίες επιχειρήσεις, οι οποίες έχουν χτυπηθεί ιδιαίτερα από τις αυξήσεις στο ηλεκτρικό ρεύμα. Και, βέβαια, όλα αυτά πλαισιώνονται από τον νέο, χαμηλότερο ΕΝΦΙΑ και από την επικείμενη δεύτερη αύξηση του κατώτατου μισθού. Γιατί οι μισθοί στη χώρα μας είναι, δυστυχώς, ακόμα χαμηλοί. Και η ακρίβεια ροκανίζει το διαθέσιμο εισόδημα. Είναι μία πρωτοβουλία η οποία έρχεται σε συνέχεια των 2,6 δισ. ευρώ που έχουν ήδη διατεθεί από το ξέσπασμα της ενεργειακής αναστάτωσης. Και για μέτρα που θα ισχύουν για τον Απρίλιο, τον Μάιο και τον Ιούνιο. Όπως είπα, η εφαρμογή τους θα είναι απλή και θα εξηγηθεί αύριο αναλυτικά από τους αρμόδιους Υπουργούς. Όλες, ωστόσο, οι νέες ρυθμίσεις υπηρετούν δύο αρχές: πρώτον, είναι στοχευμένες και όχι οριζόντιες, δίνοντας ειδικότερη έμφαση στη στήριξη των πιο αδύναμων. Και δεύτερον, είναι ευθυγραμμισμένες με τη συνετή δημοσιονομική πολιτική την οποία έχουμε εξαρχής χαράξει. Μία επιλογή που συγκλίνει με τις ανάγκες της κοινωνίας, αλλά δεν αποκλίνει από τις αντοχές της οικονομίας. Και που αντιμετωπίζει το παρόν χωρίς να ναρκοθετεί το μέλλον. Περιλαμβάνουν, δηλαδή, αυτά που αποκαλώ «μέτρα μετρημένα στο μέτρο της πραγματικότητας». Γιατί η διεθνής αναστάτωση θα περάσει, αλλά η χώρα πρέπει να είναι δυνατή για να συνεχίσει δυναμικά την πορεία της. Ακούω, βέβαια, από τώρα τις κραυγές της αντιπολίτευσης για «ψίχουλα» και «κοινωνική αναλγησία». Αλλά σας βεβαιώνω ότι πρώτος εγώ θα αποφάσιζα ένα μεγαλύτερο πακέτο στήριξης αν ήμουν σίγουρος ότι αυτό δεν θα έθετε σε κίνδυνο τη δημοσιονομική σταθερότητα.
Όμως, δυστυχώς, η πατρίδα μας δεν έχει ακόμα πλήρως συνέλθει από τη 10ετή οικονομική κρίση. Δεν φτάσαμε ακόμα στην πολυπόθητη επενδυτική βαθμίδα. Και πάντα οι κερδοσκόποι θα καραδοκούν να εκμεταλλευτούν την όποια αδυναμία μας. Καθώς, λοιπόν, οι εποχές που έρχονται είναι αχαρτογράφητες, δεν πρόκειται, για να φανώ προσωρινά ευχάριστος, να υπονομεύσω την αναπτυξιακή πορεία του τόπου μας. Έχουμε κάνει πολλές θυσίες για να ξανακυλήσουμε πίσω. Η υπόσχεσή μου να βρίσκομαι πάντα δίπλα στον πολίτη ισχύει όσο ποτέ, χωρίς να κρύβω τα εμπόδια. Δίνοντας, όμως, και κατευθύνσεις για να τα ξεπεράσουμε, όπως το κάναμε πολλές φορές. Από το μεταναστευτικό και τις εθνικές προκλήσεις, μέχρι τη μάχη της υγείας και την οικονομική ανάταξη. Έτσι θα γίνει και σήμερα. Ο δρόμος είναι ανηφορικός αλλά έχουμε τη σωστή πυξίδα για να φτάσουμε στον προορισμό μας, να αντιμετωπίσουμε την ακρίβεια και να επιστρέψουμε στην ανάπτυξη. Την ίδια στιγμή, η χώρα πρωταγωνιστεί ώστε να ξεπεραστούν παλαιά δόγματα και να χτιστεί η Στρατηγική Αυτονομία της Ευρώπης. Στη διεθνή σκακιέρα είμαστε με το μέρος της Ειρήνης, του Διεθνούς Δικαίου και της Δύσης. Πιστοί στις απαιτήσεις των συμμαχιών μας αλλά κι απαιτητικοί προς τους συμμάχους μας. Κάτι που αφορά και τα εθνικά θέματα, όπου νομίζω ότι η στάση των περισσότερων δυνάμεων είναι κοινή, όπως διαπίστωσα συνομιλώντας και με τους αρχηγούς των κομμάτων. Τέλος, διεκδικούμε την ενεργειακή μας αυτάρκεια. Αυτό σημαίνει επενδύσεις σε Ανανεώσιμες Πηγές, ξεπερνώντας κάθε γραφειοκρατικό εμπόδιο. Ανάπτυξη ηλεκτρικών διασυνδέσεων με κράτη όπως η Αίγυπτος. Μετατροπή της πατρίδας μας σε πύλη εισόδου υγροποιημένου φυσικού αερίου. Προγράμματα εξοικονόμησης ενέργειας και αντικατάστασης των παλαιών συσκευών. Και, ασφαλώς, αξιοποίηση των εθνικών κοιτασμάτων φυσικού αερίου με οικονομικό ενδιαφέρον. Για το θέμα αυτό θα υπάρξουν σύντομα και νέες ανακοινώσεις. Κλείνω με την κοινή προσδοκία αυτή η παγκόσμια τρικυμία να είναι παροδική. Η υπέρβασή της, όμως, θα έχει μόνιμα θετικά αποτελέσματα. Και αυτά θα πρέπει να τα διεκδικήσουμε. Η κρίση στην Ουκρανία να σημάνει την νίκη της Ελευθερίας και της Δημοκρατίας. Οι δυσκολίες που βιώνει η Ευρώπη να την οπλίσουν με τόλμη και ισχύ. Ενώ για την Ελλάδα και αυτή η δοκιμασία να γίνει ξανά μία ακόμη ευκαιρία να ξεπεράσουμε τις αδυναμίες μας και να γίνουμε καλύτεροι. Σας ευχαριστώ. "
2022-03-13,28881,https://www.primeminister.gr/2022/03/13/28881,Ενημερωτικό σημείωμα για τη συνάντηση του Πρωθυπουργού Κυριάκου Μητσοτάκη με την ΑΘΠ Οικουμενικό Πατριάρχη κ.κ. Βαρθολομαίο | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης συναντήθηκε στο Σισμανόγλειο Μέγαρο με την Αυτού Θειοτάτη Παναγιότητα (ΑΘΠ) τον Οικουμενικό Πατριάρχη κ.κ. Βαρθολομαίο, στο πλαίσιο της επίσκεψης που πραγματοποιεί στην Κωνσταντινούπολη για να παραστεί στον εορτασμό της Ημέρας της Ορθοδοξίας. Κατά την έναρξη της συνάντησής τους έκαναν τις παρακάτω δηλώσεις: Κυριάκος Μητσοτάκης: Παναγιώτατε, καταρχάς να σας πω πόσο χάρηκα και πόσο συγκινήθηκα που μου δόθηκε η ευκαιρία σήμερα, Κυριακή της Ορθοδοξίας, να βρεθώ στην κοίτη της Ορθοδοξίας, μαζί σας, στο Φανάρι. ‘Hταν πράγματι για εμένα μία ξεχωριστή στιγμή. Πατριάρχης Βαρθολομαίος: Και για εμάς μεγάλη χαρά και τιμή κ. Πρωθυπουργέ. Κυριάκος Μητσοτάκης: Σας ευχαριστώ για τα καλά σας λόγια, για τα λόγια ενότητας και ειρήνης που πρεσβεύει ο Χριστιανισμός, τόσο επίκαιρα σε αυτές τις εξαιρετικά δύσκολες εποχές τις οποίες διανύουμε. Όπως γνωρίζετε αμέσως μετά επισκέφθηκα τον Τούρκο Πρόεδρο, ο οποίος είχε την καλοσύνη να μου παραθέσει το γεύμα με μία λαμπρή θέα του Βοσπόρου. Ήταν μία συνάντηση που έγινε πρέπει να σας πω σε καλό κλίμα. Ελπίζω ότι συμφωνήσαμε ότι αντιμετωπίζουμε τόσες προκλήσεις ως ανθρωπότητα αλλά και ως δύο χώρες σύμμαχοι του ΝΑΤΟ αυτή την εποχή, που είναι πιο σημαντικό να εστιάζουμε σε αυτά που μας ενώνουν και λιγότερο σε αυτά που μας χωρίζουν. Προφανώς επαναλάβαμε τις πάγιες εθνικές μας θέσεις, δώσαμε, όμως, έμφαση στην οικοδόμηση μιας θετικής ατζέντας κυρίως στον τομέα της οικονομίας όπου νομίζω ότι μπορούμε να κάνουμε μία σημαντική πρόοδο τους επόμενους μήνες. Kαι εφόσον όλα πάνε καλά πιστεύω ότι θα μπορούμε να συγκαλέσουμε ένα Ανώτατο Συμβούλιο Συνεργασίας στην Ελλάδα πια,- είναι η σειρά μας να το διοργανώσουμε- με το καλό το φθινόπωρο. Οπότε νομίζω ότι ήταν μία ευκαιρία για μία πολύ ανοιχτή, πολύ ειλικρινή συζήτηση και πιστεύω ότι βάλαμε τα θεμέλια. Είμαι προσεκτικός στις διατυπώσεις μου γιατί όπως καταλαβαίνετε έχουμε μεγάλες διαφορές οι οποίες δεν γεφυρώνονται από τη μία στιγμή στην άλλη. Πιστεύω ότι βάλαμε τα θεμέλια για τη βελτίωση των σχέσεών μας και κυρίως για να συνεργαστούμε στα μεγάλα ζητήματα τα οποία αυτή τη στιγμή αντιμετωπίζουμε τεράστιες προκλήσεις. Είδατε πάλι και σήμερα τραγικές εικόνες από την Ουκρανία με αμάχους να χάνουν τη ζωή τους. Αυτά πρέπει να μας απασχολούν… Πατριάρχης Βαρθολομαίος: Χτύπησαν και ναούς και μοναστήρια. Κυριάκος Μητσοτάκης: Δυστυχώς τίποτα δεν εξαιρείται της φρίκης του πολέμου. Πατριάρχης Βαρθολομαίος: Και εμείς, εξοχότατε, ως Οικουμενικό Πατριαρχείο χαιρόμεθα πάρα πολύ για την εδώ παρουσία σας για την συνπροσευχή μας το πρωί στον Πατριαρχικό ναό, αυτήν τη μεγάλη μέρα της Πίστεώς μας, αλλά χαιρόμεθα για την επικοινωνία που είχατε με τον Πρόεδρο της Τουρκικής Δημοκρατίας. Πάντοτε λέμε ότι οι καλές σχέσεις μεταξύ των δύο χωρών έχουν αντίκτυπο και στη ζωή και τη μαρτυρία του Οικουμενικού Πατριαρχείου εδώ στη χώρα πού βρίσκεται. Και αντίθετα οι κακές σχέσεις -που καμιά φορά συμβαίνει να υπάρχουν μεταξύ των δύο γειτόνων και συμμάχων χωρών- και αυτές έχουν αρνητικό φυσικά αντίκτυπο τον οποίον, όπως λέγει ο λαός μας, “αισθανόμεθα στο πετσί μας”. Γι΄ αυτό κάθε βήμα που γίνεται για την οικοδόμηση αμοιβαίας εμπιστοσύνης μεταξύ των δύο κυβερνήσεων και των δύο λαών, μάς γεμίζει από χαρά και από ικανοποίηση. Εμείς με αυτά τα αισθήματα ήρθαμε κοντά σας σε αυτό το σπίτι της Ελλάδος. Ευχόμεθα να έχετε καλή επιστροφή στην Ελλάδα και επιτυχία σε όλα τα επόμενα ταξίδια σας. Υπάρχει μία μεγάλη διεθνής κινητικότητα λόγω και του πολέμου φυσικά στην Ουκρανία και ευχόμεθα όλες οι προσπάθειές σας να είναι επιτυχείς και η συμβολή της Ελλάδος, όπως πάντοτε, να είναι προς την κατεύθυνση της ειρήνης και της ευημερίας των ανθρώπων και των λαών. Νωρίτερα ο Πρωθυπουργός Κυριάκος Μητσοτάκης παρακάθισε σε γεύμα που παρέθεσε προς τιμήν του ο Πρόεδρος της Τουρκίας, Recep Tayyip Erdoğan, στην προεδρική κατοικία. "
2022-03-10,28863,https://www.primeminister.gr/2022/03/10/28863,Δήλωση του Πρωθυπουργού Κυριάκου Μητσοτάκη κατά την άφιξή του στην άτυπη Σύνοδο του Ευρωπαϊκού Συμβουλίου | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης κατά την άφιξή του στην άτυπη Σύνοδο του Ευρωπαϊκού Συμβουλίου, στις Βερσαλλίες, έκανε την ακόλουθη δήλωση: Βρισκόμαστε εδώ, στις Βερσαλλίες, στο έκτακτο Ευρωπαϊκό Συμβούλιο, στη σκιά του μεγαλύτερου πολέμου που έχει γνωρίσει η ευρωπαϊκή ήπειρος μετά το τέλος του Δεύτερου Παγκοσμίου Πολέμου. Καταρχάς, θέλω να εκφράσω τον αποτροπιασμό μου για όσα συνέβησαν χθες στην Μαριούπολη: οι τραγικές εικόνες που είδαμε με τον βομβαρδισμό ενός μαιευτηρίου. Και να κάνω ακόμα μία φορά μια έκκληση για κατάπαυση του πυρός όσο το δυνατόν πιο σύντομα, αλλά και για ανθρωπιστικούς διαδρόμους έτσι ώστε όσοι θέλουν να εγκαταλείψουν τις εμπόλεμες ζώνες, να μπορέσουν να το κάνουν με ασφάλεια. Θα έχουμε την ευκαιρία να συζητήσουμε τις σημαντικές επιπτώσεις από αυτή την ρωσική εισβολή στην Ουκρανία. Να επαναβεβαιώσουμε, προφανώς, την ενότητα της Ευρωπαϊκής Ένωσης, την αποφασιστικότητά μας να συνεχίσουμε και να εντείνουμε -αν χρειαστεί- το πλαίσιο των κυρώσεων, έτσι ώστε να ασκήσουμε την μέγιστη δυνατή πίεση στην Ρωσία να προσέλθει στο τραπέζι των διαπραγματεύσεων. Θα συζητήσουμε, όμως, και τις επιπτώσεις των εξελίξεων, των γεωπολιτικών εξελίξεων, στην αγορά ενέργειας. Θέλω να θυμίσω ότι προχθές έστειλα στην Πρόεδρο της Ευρωπαϊκής Επιτροπής μία επιστολή με την οποία ζητώ ευρωπαϊκή παρέμβαση ώστε να μπει πλαφόν στις τιμές του φυσικού αερίου στη χονδρική αγορά. Απαιτείται μια ευρωπαϊκή αντίδραση έτσι ώστε να προστατεύσουμε καταναλωτές, επιχειρήσεις, αγρότες, από αυξομειώσεις στις τιμές του φυσικού αερίου και κατά συνέπεια της ηλεκτρικής ενέργειας, που δεν υπαγορεύονται από κανόνες προσφοράς και ζήτησης αλλά είναι αποτέλεσμα αποκλειστικά και μόνο κερδοσκοπίας στην αγορά του φυσικού αερίου. Θα συζητήσουμε, βεβαίως, και τα ζητήματα που αφορούν τη στρατηγική αυτονομία της Ευρώπης. Η Ελλάδα είναι χώρα η οποία έχει βρεθεί στην πρώτη γραμμή αυτής της συζήτησης. Πιστεύουμε στην ανάγκη η Ευρώπη να ευθυγραμμίσει τη γεωπολιτική της ισχύ με τις οικονομικές της δυνατότητες. Και θα έλεγα ότι οι εξελίξεις στην Ουκρανία -τις τελευταίες 14 ημέρες- αποτέλεσαν ουσιαστικά τη βίαιη «ενηλικίωση» της ηπείρου μας. Και υπάρχει αυτή τη στιγμή η δυνατότητα και διαμορφώνεται, νομίζω, η συναίνεση για να μπορέσουμε να κινηθούμε πολύ πιο γρήγορα, πολύ πιο ουσιαστικά, πολύ πιο αποτελεσματικά σε αυτό το πεδίο. Και βέβαια να εξαιρέσουμε ένα μέρος ή ενδεχομένως και όλες τις αμυντικές δαπάνες από τους υπολογισμούς του ελλείμματος, έτσι ώστε χώρες όπως η Ελλάδα οι οποίες ιστορικά ξοδεύουν περισσότερα σε αμυντικές δαπάνες από άλλες ευρωπαϊκές χώρες, να μην τιμωρούνται γι’ αυτή τους τη στρατηγική επιλογή. "
2022-03-09,28839,https://www.primeminister.gr/2022/03/09/28839,Εισαγωγική τοποθέτηση του Πρωθυπουργού Κυριάκου Μητσοτάκη στη συνεδρίαση του Υπουργικού Συμβουλίου | Ο Πρωθυπουργός της Ελληνικής Δημοκρατίας,"Καλημέρα κυρίες και κύριοι συνάδελφοι, να ευχηθώ και περαστικά στον Υπουργό Επικρατείας, ο οποίος ασθενεί από Covid και βρίσκεται στην οικία του. Καθώς το γεωπολιτικό περιβάλλον συνταράσσεται ακόμα από τη ρωσική εισβολή στην Ουκρανία, τα εκεί πολεμικά δεδομένα προκαλούν αλυσιδωτές συνέπειες στα πεδία της ενέργειας και της παγκόσμιας οικονομίας. Οι διεθνείς εξελίξεις επηρεάζουν έτσι όλο και δραματικότερα τις εθνικές προκλήσεις κάθε χώρας. Και σε έναν κόσμο ο οποίος αλλάζει ταχύτατα, ενώ ταυτόχρονα αλληλοεξαρτάται, όλα αυτά τα προβλήματα γίνονται ακόμα πιο σύνθετα. Μπορούν όμως να βρεθούν λύσεις αν αυτές είναι τολμηρές και συντονισμένες. Συνεπώς, ο πολιτικός χρόνος πυκνώνει, αναδεικνύοντας νέες προτεραιότητες: η μάχη για την ειρήνη και τη νομιμότητα πρωτίστως να συνδυαστεί με πρωτοβουλίες, τολμηρές πρωτοβουλίες, για την αμυντική και ενεργειακή πολιτική της Ευρώπης. Η πολεμική ένταση στην Ουκρανία να περιχαρακωθεί από περιφερειακές ζώνες ασφάλειας στην ήπειρό μας. Και, βέβαια, η πολιτική να παρέμβει, επαναφέροντας τις αγορές ενέργειας στο ρόλο τους και θωρακίζοντας το εισόδημα των πολιτών, τις επιχειρήσεις, από υπερβολικές διεθνείς ανατιμήσεις. Με αυτούς τους προσανατολισμούς η κυβέρνηση κινείται στο εσωτερικό μέτωπο, αλλά ταυτόχρονα κινείται και στο ευρωπαϊκό πλαίσιο, αλλά και στο πεδίο της εγγύτερης περιοχής μας. Σε ό,τι αφορά το πρώτο, το εσωτερικό μέτωπο, να επαναλάβω τη δέσμευσή μας ότι η στήριξη επιχειρήσεων, νοικοκυριών και αγροτών θα συνεχιστεί όσο διαρκεί η ενεργειακή αναστάτωση. Το επόμενο δεκαήμερο, μάλιστα, πιστεύω ότι θα είμαστε σε θέση, με τους συναρμόδιους Υπουργούς, να ανακοινώσουμε και να δρομολογήσουμε ένα πλήρες πρόσθετο πρόγραμμα στήριξης, αξιοποιώντας τόσο εθνικούς όσο και ευρωπαϊκούς πόρους. Όμως, ένα πανευρωπαϊκό πρόβλημα απαιτεί και πανευρωπαϊκή απάντηση. Πριν βρεθώ, λοιπόν, αύριο στο έκτακτο Συμβούλιο Κορυφής στις Βερσαλλίες με επιστολή μου στην Πρόεδρο της Ευρωπαϊκής Επιτροπής, την κα Ursula von der Leyen, πρότεινα μία πολιτική παρέμβαση έξι σημείων στη διαμόρφωση της εμπορικής αξίας του φυσικού αερίου στη χονδρεμπορική αγορά. Κι αυτό γιατί, χωρίς ουσιαστικά να υπάρχει αληθινό πρόβλημα παραγωγής, ποσότητας και τροφοδοσίας του καυσίμου, οι τιμές έχουν εκτοξευτεί κερδοσκοπικά, με πρόσχημα την κρίση στην Ουκρανία. Και, προφανώς, οι συνέπειες αυτής της κατάστασης επιδρούν στους λογαριασμούς ηλεκτρικού των καταναλωτών αλλά και στις οικονομίες όλων των κρατών. Θυμίζω ότι τα πιο πολλά κράτη της Ευρωπαϊκής Ένωσης έχουν σημαντική ηλεκτροπαραγωγή από φυσικό αέριο. Είναι συνεπώς η ώρα της ευρωπαϊκής πολιτικής, η οποία σε ακραίες συνθήκες -το τονίζω σε ακραίες συνθήκες, όπως αυτές που βιώνουμε τώρα -οφείλει να πάρει τολμηρά ριζοσπαστικά μέτρα, που θα αποσυνδέουν τη γεωπολιτική από την ενεργειακή κρίση. Μέτρα έκτακτου χαρακτήρα αλλά και μέτρα άμεσης δράσης. Αν σκεφτούμε ότι οι τιμές του φυσικού αερίου ήταν πριν την κρίση στα 30 ευρώ ανά θερμική μεγαβατώρα και τώρα έφτασαν τα 300 ευρώ, τότε αντιλαμβανόμαστε ότι ο εχθρός μας δεν είναι μόνο ο πόλεμος, αλλά μία βασική δυσλειτουργία με κερδοσκοπικά αίτια στην αγορά του φυσικού αερίου. Πρόκειται για μία πρωτοβουλία που συνδυάζεται με την ανάγκη συγκρότησης ενός Ειδικού Ταμείου απορρόφησης των αυξήσεων στην ενέργεια. Και, προφανώς, εντάσσεται στον ευρύτερο ευρωπαϊκό σχεδιασμό για την αποσύνδεση των χωρών- μελών της Ένωσης από το ρωσικό πετρέλαιο και το ρωσικό αέριο. Εξάλλου, η Ευρωπαϊκή Επιτροπή κατέθεσε χθες στο δημόσιο διάλογο μια σειρά από προτάσεις οι οποίες θα συζητηθούν και αύριο στο έκτακτο Συμβούλιο Κορυφής. Όμως η πρότασή μας έχει μία συγκεκριμένη και ρεαλιστική στόχευση, και αυτή είναι η αποσύνδεση των πολεμικών εξελίξεων από το ράλι των τιμών και η διακοπή της αλληλοτροφοδότησης αυτών των δύο κρίσεων. Γίνεται, συνεπώς, σαφές ότι η Αθήνα συμμετέχει δυναμικά στην ατζέντα του Ευρωπαϊκού Συμβουλίου, αύριο στο Παρίσι, με θέσεις για όλα όσα θα συζητηθούν. Για τη στρατηγική αυτονομία, για την οποία θυμίζω ότι ήμασταν από τις πρώτες χώρες που αναδείξαμε τη σημασία της, για την ανάγκη ενίσχυσης των αμυντικών προϋπολογισμών των κρατών-μελών. Αλλά, ταυτόχρονα, θα προσέλθουμε με θέσεις και για τη μείωση της ενεργειακής μας εξάρτησης, για την ανθεκτικότητα των οικονομιών μας, για το πώς μπορούμε να κάνουμε πράξη την πιο γρήγορη μετάβαση στην πράσινη οικονομία, την ταχύτερη είσοδο των Ανανεώσιμων Πηγών Ενέργειας στο ενεργειακό ισοζύγιο. Θυμίζω, εξάλλου, ότι σήμερα οι Ανανεώσιμες Πηγές Ενέργειες είναι μακράν η φθηνότερη μορφή ενέργειας και η μόνη η οποία μπορεί να συμπιέσει προς τα κάτω το συνολικό κόστος της ενέργειας στην Ευρώπη. Γιατί οι τέσσερις αυτοί πυλώνες συγκροτούν τελικά μια νέα ευρωπαϊκή αντίληψη την οποία καλείται να οικοδομήσει η Ένωσή μας, ώστε να έχει πρωταγωνιστικό ρόλο στο νέο γεωπολιτικό περιβάλλον. Παράλληλα, πέραν του εθνικού και του ευρωπαϊκού πλαισίου, σε ένα άλλο επίπεδο, την Κυριακή -όπως γνωρίζετε- επισκέπτομαι την Κωνσταντινούπολη για να τιμήσω τον Οικουμενικό Πατριάρχη, την Κυριακή της Ορθοδοξίας. Και θα συναντηθώ επίσης με τον Πρόεδρο Erdoğan, την πρόσκληση του οποίου αποδέχθηκα. Πάγια θέση μου, άλλωστε, είναι ότι τα «παράθυρα» του διαλόγου μένουν πάντα ανοιχτά, όπως κλειστές μένουν και οι πόρτες μας απέναντι σε οποιαδήποτε απειλή. Ταξιδεύω, λοιπόν, στην Τουρκία την Κυριακή με διάθεση παραγωγική, πολύ περισσότερο όταν τις δυο χώρες μας απασχολούν ήδη ευρύτερα περιφερειακά θέματα. Συνεπώς, ως γείτονες στον χάρτη, ως εταίροι στο ΝΑΤΟ, καλούμαστε να δοκιμαστούμε και στο πεδίο που επιβάλλει η διεθνής συγκυρία. Να κρατήσουμε, δηλαδή, την περιοχή μας μακριά από οποιαδήποτε πρόσθετη γεωπολιτική κρίση και φυσικά να συνταχθούμε με το συμμαχικό πνεύμα το οποίο καταδικάζει τον ιστορικό αναθεωρητισμό και την παραβίαση του Διεθνούς Δικαίου, αλλά και των συνόρων. Όπως έχω πει, το γεγονός ότι διαφωνούμε δεν σημαίνει ότι, ειδικά σε αυτή τη συγκυρία, δεν πρέπει να συζητούμε. Η Ελλάδα μάλιστα έχει κάθε λόγο να επιδιώκει τη συζήτηση, καθώς οι θέσεις μας εδράζονται στη διεθνή νομιμότητα. Οι προσδοκίες μου, συνεπώς, είναι μετρημένες και ρεαλιστικές. Γι’ αυτό και προσέρχομαι σε αυτήν τη συνάντηση με την αυτοπεποίθηση την οποία μας προσφέρουν οι τεκμηριωμένες εθνικές μας απόψεις. Συνεχίζονται, τέλος -για να έρθω και στην ατζέντα του σημερινού Υπουργικού Συμβουλίου- οι σημαντικές κυβερνητικές δράσεις, σύμφωνα με τον ετήσιο προγραμματισμό μας. Από τα μεγάλα θέματα που θα μας απασχολήσουν σήμερα, επιτρέψτε μου να σταθώ, να ζητήσω την προσοχή σας, ειδικά στο μείζον ζήτημα της αναδιοργάνωσης της Πρωτοβάθμιας Φροντίδας Υγείας. Ένα νομοσχέδιο το οποίο έχει στόχο όλοι οι Έλληνες πολίτες να μπορούν να έχουν πλέον προσωπικό γιατρό, ο οποίος θα τους παρακολουθεί και θα τους συμβουλεύει. Έχουμε μιλήσει πολλές φορές για την ανάγκη η περιπέτεια του Covid να αποτελέσει την αφορμή για σημαντικές παρεμβάσεις στο Εθνικό Σύστημα Υγείας και προφανώς σημαντική παρέμβαση χωρίς την ουσιαστική αναβάθμιση της Πρωτοβάθμιας Φροντίδας Υγείας δεν νοείται. Οπότε, θα αναμένουμε με πολύ ενδιαφέρον τις εισηγήσεις και τις προτάσεις του Υπουργείου Υγείας. Κλείνοντας, να πω ότι ο πόλεμος στην Ουκρανία μετέθεσε τον δημόσιο διάλογο αποκλειστικά στις τραγικές εξελίξεις στην Ανατολική Ευρώπη, δεν έχουμε τελειώσει όμως ακόμα με την πανδημία. Παρατηρούμε τις τελευταίες μέρες πάλι μία μικρή αύξηση των κρουσμάτων. Κατά συνέπεια, μην θεωρούμε ότι πρέπει καθ’ οποιονδήποτε τρόπο να «σφυρίξουμε λήξη» στην υγειονομική αυτή περιπέτεια μόνο και μόνο επειδή έχει σταματήσει να απασχολεί την επικαιρότητα. Θα πρέπει να εξακολουθούμε να τηρούμε τους βασικούς κανόνες προστασίας και, προφανώς, η επιμονή μας θα εξακολουθεί να στρέφεται στην ανάγκη να συνεχίσουμε το πρόγραμμα του εμβολιασμού. Καθώς θα βαίνουμε προς την άνοιξη και το καλοκαίρι, είναι δεδομένο ότι η κατάσταση θα βελτιώνεται, αλλά θα ετοιμάσουμε από τώρα ένα σχέδιο προετοιμασίας της χώρας για το τι θα συμβεί από τον Σεπτέμβριο και μετά, το οποίο θα έχουμε την ευκαιρία να συζητήσουμε σε επόμενο Υπουργικό Συμβούλιο. "
2022-03-02,28791,https://www.primeminister.gr/2022/03/02/28791,Εισαγωγική τοποθέτηση του Πρωθυπουργού Κυριάκου Μητσοτάκη στη συνεδρίαση του Υπουργικού Συμβουλίου | Ο Πρωθυπουργός της Ελληνικής Δημοκρατίας,"Καλημέρα σας κυρίες και κύριοι συνάδελφοι. Καθώς είχαμε μια εξαιρετικά πλούσια ατζέντα, επιλέξαμε να κατατμήσουμε τα θέματα του Υπουργικού Συμβουλίου σε δύο συνεδριάσεις. Θα καλύψουμε τα μισά θέματα σήμερα και τα υπόλοιπα μισά σε μια έκτακτη συνεδρίαση που θα κάνουμε στις αρχές της επόμενης εβδομάδος. Συνεδριάζουμε σήμερα στη σκιά των δραματικών εξελίξεων στην Ουκρανία, αλλά και στο φως νομίζω μιας ελάχιστης κοινής εθνικής στάσης, που αναδείχθηκε χθες στη Βουλή. Γιατί, παρά τις όποιες ενστάσεις ακούστηκαν, το βασικό μήνυμα είναι ότι η Ελλάδα βρίσκεται στη σωστή πλευρά της Ιστορίας. Δίπλα στους ομογενείς της, δίπλα σε μια χώρα η οποία δέχεται εισβολή. Πιστή στο Διεθνές Δίκαιο και αποφασισμένη μαζί με τους συμμάχους της, μαζί με την ευρωπαϊκή οικογένεια, να μην επιτρέψει τα σύνορα της Ευρώπης να αλλάξουν, ούτε ο κόσμος να ξαναγνωρίσει βία και ζώνες επιρροής. Η ελευθερία και η δημοκρατία να μην γίνουν όμηροι του αυταρχισμού και το ρολόι του 21ου αιώνα να μην δείξει πίσω, αλλά μπροστά. Μήνυμα που συμμερίζονται, πιστεύω, όλες οι Ελληνίδες και όλοι οι Έλληνες. Οι εξελίξεις δικαιώνουν τις πολιτικές επιλογές της κυβέρνησης. Πολιτικές οι οποίες υπηρετούν το εθνικό συμφέρον. Ας μην ξεχνάμε ότι ο αναθεωρητισμός συνεχίζει να πληγώνει την Κύπρο αλλά καραδοκεί και στη γειτονιά μας. Και αποδεικνύουν οι επιλογές μας ότι οι ίσες αποστάσεις από θύτες και θύματα νομιμοποιούν τελικά το έγκλημα, κάνοντας την αποχή, συνενοχή. Και το εύκολο «όχι στον πόλεμο» είναι μια ευχή, αλλά πάντως δεν είναι πολιτική. Πολιτική είναι να προτάσσεις, όπως έχουμε κάνει συστηματικά και μεθοδικά, την ενίσχυση της εθνικής άμυνας αλλά και την οικοδόμηση ισχυρών συμμαχιών. Πολιτική είναι να θέτεις ως προτεραιότητα τη στρατηγική ευρωπαϊκή αυτονομία ως απάντηση σε αυτό το σύνθετο νέο γεωπολιτικό περιβάλλον του μέλλοντος. Και σε ό,τι αφορά αυτό το πεδίο η εθνική τοποθέτηση πιστεύω ότι έγινε παραπάνω από σαφής. Είμαστε στο ανατολικό σύνορο της Ευρώπης, γνωρίζοντας πολύ καλά τι συμβαίνει πέρα από αυτό. Και ακριβώς επειδή η Ελλάδα είναι στην άκρη της ηπείρου μας είναι και στην καρδιά της. Ανατολικά της Ευρώπης αλλά στο κέντρο πάντα της Δύσης. Είμαστε η Δύση και ανήκουμε στην ελευθερία. Υπάρχει ωστόσο και το πεδίο της πολιτικής. Και εδώ είναι επίσης, νομίζω, καθαρό ότι στα σύνορα της Ουκρανίας δοκιμάζεται ασφαλώς η διεθνής σταθερότητα και νομιμότητα, όπως και οι αρχές της δημοκρατίας απέναντι σε αυτές του αυταρχισμού. Όμως ταυτόχρονα κρίνονται σε όλο τον κόσμο, και εδώ στην πατρίδα μας, ποιοι αληθινά σήμερα είναι οι εκφραστές της προόδου και ποιοι της οπισθοδρόμησης. Τέλος, υπάρχουν προφανώς και οι οικονομικές συνέπειες αυτής της πρωτόγνωρης κρίσης -θα συζητήσουμε εξάλλου το θέμα και θα μας κάνει και μία ενημέρωση ο Υπουργός Οικονομικών- δεν θα τις κρύψουμε. Θα πρέπει να τις διαχειριστούμε και θα τις διαχειριστούμε. Χθες εξήγησα γιατί δεν ισχύει ο βολικός μύθος του δήθεν φθηνού λιγνίτη. Παρουσίασα το πρόγραμμά μας για την ενέργεια, το οποίο εκτείνεται σε πολλά επίπεδα, και διαβεβαίωσα ότι πέρα από τα 2 δισεκατομμύρια που έχουν ήδη διατεθεί για τη στήριξη νοικοκυριών και επιχειρήσεων, η στήριξη αυτή θα συνεχιστεί με έμφαση πάντα στους πιο ευάλωτους συμπολίτες μας. Προωθούμε ελληνική πρόταση για ευρωπαϊκή στήριξη για την απορρόφηση των ανατιμήσεων και βέβαια την προστασία του εισοδήματος, που πρέπει να αποτελεί πρώτη πολιτική μας προτεραιότητα. Αυτήν υπηρετούν και δύο από τα νομοθετήματα τα οποία θα εξετάσουμε και θα εγκρίνουμε σήμερα: ο ακόμα χαμηλότερος ΕΝΦΙΑ και η προστασία της πρώτης κατοικίας και των πιο ευάλωτων. Σε ό,τι αφορά τον ΕΝΦΙΑ οι βασικές ρυθμίσεις έχουν ήδη περιγραφεί. Περιλαμβάνουν μεγαλύτερες ελαφρύνσεις από αυτές που είχαμε υποσχεθεί. Μία παρέμβαση που καθίσταται εξαιρετικά επίκαιρη τώρα, λαμβάνοντας υπόψη την πίεση την οποία δέχονται τα νοικοκυριά και το εισόδημά τους. Αυτό που μπορώ να πω είναι ότι συνολικά οι Έλληνες ιδιοκτήτες θα καταβάλουν κάτι παραπάνω από 30% λιγότερο φόρο για τα ακίνητά τους σε σχέση με αυτό το οποίο πλήρωναν το 2019. Μεγαλύτερη θα είναι η ελάφρυνση για όσους κατοικούν σε ζώνες χαμηλής και μέσης τιμής. Μικρή αύξηση θα βαραίνει μόνο μία μικρή μειοψηφία ιδιοκτητών σε περιοχές υψηλής αξίας. Διορθώνονται με αυτό τον τρόπο αδικίες του παρελθόντος. Και βέβαια, έτσι συνεχίζει η κυβέρνηση την πολιτική της ελάφρυνσης από τα βάρη που προκαλούν οι φόροι και οι εισφορές του παρελθόντος. Μία πολιτική η οποία με αυτό τον τρόπο μειώνει τα έξοδα των νοικοκυριών, αυξάνει τη δυνατότητά τους να αμυνθούν απέναντι στην ακρίβεια. Σε ό,τι αφορά τώρα την πρώτη κατοικία των πιο αδύναμων, με το νέο νομοσχέδιο παγώνει κάθε διαδικασία πλειστηριασμού 3.000 ακινήτων, τα οποία ανήκουν σε ευάλωτους δανειολήπτες. Και απλώνεται έτσι ένα πρόσθετο δίχτυ προστασίας γύρω από όσους δοκιμάζονται περισσότερο. Τέλος, σε θεσμικό επίπεδο επιτρέψτε μου από τα θέματα του Υπουργικού Συμβουλίου να αναδείξω ξεχωριστά τις μεγάλες τομές στη Δικαιοσύνη. Μεγάλες τομές που εισάγονται με το νέο Κώδικα Οργανισμού Δικαστηρίων -θα μας τα παρουσιάσει ο Υπουργός Δικαιοσύνης σε λίγο. Για πρώτη φορά καθιερώνονται σαφή κριτήρια για τη διαμόρφωση του δικαστικού χάρτη της χώρας. Ποια δικαστήρια και σε ποιες έδρες πρέπει να λειτουργούν με βάση τις πραγματικές ανάγκες. Για πρώτη φορά επίσης οι δικαστικές αποφάσεις θα είναι ψηφιακά προσβάσιμες σε κάθε ενδιαφερόμενο. Και, ίσως το πιο σημαντικό κ. Υπουργέ της Δικαιοσύνης, στο εξής οι δικαστικοί λειτουργοί θα αναβαθμίζονται με βάση τη διαρκή τους επιμόρφωση αλλά και θα αξιολογούνται. Επαναλαμβάνω, θα αξιολογούνται από τους συναδέλφους τους με βάση την ταχύτητα έκδοσης των αποφάσεών τους. Πρόκειται για μία πολυεπίπεδη παρέμβαση που λύνει προβλήματα δεκαετιών της Δικαιοσύνης. Κυρίως, όμως, έρχεται να αντιμετωπίσει το μεγάλο ζήτημα της γρήγορης απονομής της και ταυτόχρονα να εγγυηθεί την εγκυρότητα και τη διαφάνεια των αποφάσεών της. Είναι δηλαδή μία πολύ σημαντική μεταρρύθμιση η οποία ενισχύει την εμπιστοσύνη των πολιτών στη Δικαιοσύνη. "
2022-03-01,28788,https://www.primeminister.gr/2022/03/01/28788,Μήνυμα του Πρωθυπουργού Κυριάκου Μητσοτάκη για την παράδοση της Προεδρίας της Διεθνούς Συμμαχίας για τη Μνήμη του Ολοκαυτώματος (IHRA) από την Ελλάδα στη Σουηδία | Ο Πρωθυπουργός της Ελληνικής Δημοκρατίας,"Καθώς η Ελληνική Προεδρία της Διεθνούς Συμμαχίας για τη Μνήμη του Ολοκαυτώματος ολοκληρώνεται και μπορούμε να κάνουμε μια επισκόπηση του έργου μας, είναι σωστό να εκφράσουμε την περηφάνια μας για τα επιτεύγματα της IHRA αλλά και να έχουμε επίγνωση των προκλήσεων που βρίσκονται μπροστά μας. Το έργο μας δεν τελειώνει εδώ. Καθώς η Σουηδία αναλαμβάνει την Προεδρία, οι θεματικές που θέσαμε στο επίκεντρο της Ελληνικής Προεδρίας -η προώθηση της εκπαίδευσης σχετικά με το Ολοκαύτωμα και η αντιμετώπιση της άρνησης και της διαστρέβλωσής του στο διαδίκτυο- παραμένουν αμείωτα επίκαιρες. Οι Έλληνες αποδίδουν πολύ μεγάλη αξία στην εκπαίδευση. Η μάθηση αποτελεί συστατικό στοιχείο της ελληνικής κοινωνίας. Όπως έλεγε ο Σωκράτης, «Εν μόνον αγαθόν είναι, την επιστήμην, και εν μόνον κακόν, την αμαθίαν». Η Προεδρία μας εστίασε στη διδασκαλία και στη μάθηση, όχι μόνο επειδή έχουμε την ηθική υποχρέωση να μεταλαμπαδεύουμε τη γνώση εκ μέρους αυτών που έχασαν τη ζωή τους και αυτών που επέζησαν, αλλά κι επειδή η εκπαίδευση συνιστά προαπαιτούμενο για την κατανόηση του παρελθόντος, για την ερμηνεία του παρόντος και -πιο σημαντικό απ’ όλα- για τη διαφύλαξη του δημοκρατικού μας μέλλοντος. Επτά δεκαετίες μετά το Ολοκαύτωμα, ο αντισημιτισμός βρίσκεται σε ανοδική πορεία σε ολόκληρο τον κόσμο. Μολονότι φαντάζει σοκαριστικό και μας θορυβεί, πρόσφατες μελέτες καταδεικνύουν ότι μεγάλα κομμάτια του πληθυσμού στην Ευρώπη και στις Ηνωμένες Πολιτείες έχουν λιγοστές ή μηδενικές γνώσεις για το Ολοκαύτωμα. Αυτή η άγνοια πρέπει να λειτουργήσει ως υπενθύμιση ότι δεν υπάρχουν περιθώρια επανάπαυσης. Πρέπει να εντείνουμε τις προσπάθειες μας σε ό,τι αφορά την εκπαίδευση. Η διδασκαλία των γεγονότων, των κινήτρων και των συμπεριφορών που ελλοχεύουν πίσω από το μεγαλύτερο έγκλημα του 20ού αιώνα αποτελεί ζωτικής σημασίας αφετηρία για την προαγωγή της κριτικής σκέψης. Πάνω απ’ όλα, η εκπαίδευση σχετικά με το Ολοκαύτωμα συμβάλλει στην καταπολέμηση προκαταλήψεων, αναδεικνύει τον κίνδυνο της διαμόρφωσης στερεοτύπων, αποτρέπει τον εφησυχασμό, διαμορφώνει υπεύθυνες πολιτικές συμπεριφορές και ενθαρρύνει την ανεκτικότητα, την εμπάθεια, την προστασία και την προώθηση των ανθρώπινων δικαιωμάτων. Η εκπαίδευση, ωστόσο, δεν μπορεί να περιοριστεί στις αίθουσες διδασκαλίας. Πρέπει να επεκταθεί στην καθημερινή ζωή και ειδικά στον αγώνα κατά της παραπληροφόρησης, της άρνησης και της διαστρέβλωσης στην ψηφιακή σφαίρα. Κατά τη διάρκεια της πανδημίας, η χρήση και η κατάχρηση ψηφιακών εργαλείων, ειδικά στο διαδίκτυο, απέκτησε μια νέα σημασία και έναν ολοένα και μεγαλύτερο ρόλο σε κάθε πτυχή της ζωής μας. Αυτός είναι ο λόγος που η Προεδρία μας αναγνώρισε ως δεύτερο κεντρικό στόχο της την καταπολέμηση της άρνησης και της διαστρέβλωσης του Ολοκαυτώματος στο διαδίκτυο. Δικαιολογώντας, υποβαθμίζοντας και παραποιώντας την ιστορική καταγραφή του Ολοκαυτώματος, διαδίδοντας ψέματα και παραπληροφόρηση, η διαστρέβλωση ανοίγει τον δρόμο στην άρνηση, στον βίαιο αντισημιτισμό και τον ακραίο εθνικισμό. Δεν μπορούμε να επιτρέψουμε αυτή η τάση να συνεχιστεί. Πρέπει και θα το αντιμετωπίσουμε το φαινόμενο στη ρίζα του, μέσω της συνεργασίας μεταξύ των κυβερνήσεων, αξιοποιώντας τη δύναμη των ειδικών και συνεργαζόμενοι με τις εταιρείες μέσων κοινωνικής δικτύωσης και την κοινωνία των πολιτών. Τώρα, περισσότερο από ποτέ, πρέπει να χρησιμοποιήσουμε το Διαδίκτυο για να υπερασπιστούμε την αλήθεια, να τη θωρακίσουμε και να ορθώσουμε αναχώματα απέναντι στη διαστρέβλωση των γεγονότων και να δράσουμε ενάντια στη ρητορική του μίσους. Και πρέπει να συμβάλουμε στην ορθή ενημέρωση των χρηστών και των διαχειριστών των πλατφόρμων αναφορικά με τις διάφορες εκφάνσεις του αντισημιτισμού στο διαδίκτυο. Όσο ο εξτρεμισμός, οι θεωρίες συνομωσίας και η ρητορική μίσους συνεχίζουν να απειλούν τις κοινωνίες μας, η ενημέρωση για τα «μακρινά στρατόπεδα της παραφροσύνης» -όπως τα περιέγραψε ο Έλληνας συγγραφέας Γιώργος Ιωάννου- είναι ζωτικής σημασίας. Γιατί οι συνέπειες της άγνοιας, της άρνησης και της διαστρέβλωσης δεν είναι κάτι μακρινό. Είναι πραγματικές. Είναι παρούσες. Και πρέπει να αντιμετωπιστούν άμεσα και ευθέως. Η προώθηση της εκπαίδευσης, της έρευνας και της μνήμης για το Ολοκαύτωμα μας δίνει τη δύναμη να κάνουμε ακριβώς αυτό. Η εκπαίδευση είναι το εργαλείο που μας επιτρέπει να διασφαλίσουμε ότι τέτοιου είδους φρικαλεότητες δεν είναι δυνατόν να επαναληφθούν, ποτέ. Παραμένουμε σταθερά προσηλωμένοι σε αυτή τη συλλογική προσπάθεια και, εκ μέρους της Ελλάδας, εύχομαι στην επερχόμενη Σουηδική Προεδρία της Διεθνούς Συμμαχίας για τη Μνήμη του Ολοκαυτώματος κάθε επιτυχία. Σας ευχαριστώ. "
2022-02-27,28764,https://www.primeminister.gr/2022/02/27/28764,Δήλωση του Πρωθυπουργού Κυριάκου Μητσοτάκη για την απώλεια της Μαριέττας Γιαννάκου | Ο Πρωθυπουργός της Ελληνικής Δημοκρατίας,"Με συντριβή αποχαιρετώ τη Μαριέττα μας. Μια σπουδαία γυναίκα, μια καλή φίλη και μια ακατάβλητη μαχήτρια. Που δεν λύγισε ποτέ, λέγοντας πως οι δυσκολίες την χαλυβδώνουν. Κι όμως, έχασε την πιο κρίσιμη, τη μοναδική μάχη απ’ τις πολλές που έδωσε για την υγεία της. Δεν είναι εύκολο να δεχθούμε ότι αυτή η προσωπικότητα, με το ήρεμο πάθος της για ζωή και δημόσια προσφορά, δεν είναι πια κοντά μας. Απ’ το χωριό της, το Γεράκι, μέχρι την Ιατρική Σχολή και απ’ την ελληνική Βουλή έως το Ευρωκοινοβούλιο, η Μαριέττα υπήρξε σύμβολο ατομικής ανέλιξης και προκοπής. Πνεύμα αδάμαστο και τολμηρό, που δεν λογάριασε στιγμή κατεστημένες απόψεις και μυωπικές αντιλήψεις. Σε ένα μόνο υποτάχθηκε κατά την πολύχρονη θητεία της στην επιστήμη και την πολιτική: στο καλύτερο για τον τόπο και τον πολίτη. Συνδύασε την οικογένεια με την καριέρα και τη δημόσια παρουσία με την κοινωνική δράση. Κανείς δεν λησμονεί τους αγώνες της για την Παιδεία, κατά των ναρκωτικών και για τα δικαιώματα των γυναικών. Τις κοινοβουλευτικές πρωτοβουλίες της, είτε στην Αθήνα, είτε στις Βρυξέλλες. Τις μάχες που έδωσε από όπου κι αν βρέθηκε. Με όραμα μεταρρυθμιστικό και με επιμονή στον εκσυγχρονισμό και την πρόοδο. Η Μαριέττα ήταν ένα στέλεχος που προήλθε απ’ τα σπλάχνα της παράταξης, από την ΟΝΝΕΔ και τις τοπικές οργανώσεις. Μεσουράνησε, όμως, στο πολιτικό προσκήνιο μέχρι το τέλος της ζωής της, κερδίζοντας τον σεβασμό όλων των κομμάτων και όλης της κοινωνίας μας. Γιατί, κατά κοινή ομολογία, υπήρξε μια από τις πιο αξιοπρεπείς και δραστήριες βουλευτές και υπουργούς που πέρασαν ποτέ από την Ελλάδα. Προσωπικά θρηνώ μια πολύτιμη φίλη και σπάνια συνεργάτη. Και οι συνάδελφοί της στη Βουλή, όπως και οι αμέτρητοι φίλοι της από κάθε πολιτικό χώρο και από κάθε γωνιά της χώρας, μια φωνή τολμηρή και ριζοσπαστική. Αλλά πάντοτε ευγενική και ενωτική. Θα μας λείψει πολύ. Στην κόρη της Ζωή, στην αδερφή της Φανή και στους δικούς της ανθρώπους, τα πιο θερμά μου συλλυπητήρια. "
2022-02-25,28735,https://www.primeminister.gr/2022/02/25/28735,Διάλογος του Πρωθυπουργού Κυριάκου Μητσοτάκη με την Πρόεδρο της Δημοκρατίας Κατερίνα Σακελλαροπούλου κατά την έναρξη της συνάντησής τους | Ο Πρωθυπουργός της Ελληνικής Δημοκρατίας,"Κ. Μητσοτάκης: Άρτι αφιχθείς από τις Βρυξέλλες, μετά από μια ολονύχτια Σύνοδο Κορυφής. Η 24η Φεβρουαρίου 2022, κυρία Πρόεδρε, ήταν μια σκοτεινή μέρα για την Ευρώπη. Για πρώτη φορά από τον Β’ Παγκόσμιο Πόλεμο, υπήρξε οργανωμένη και μαζική εισβολή σε ευρωπαϊκό κράτος. Και μετά το δράμα και την τραγωδία του μεγαλύτερου πολέμου στην ιστορία της ανθρωπότητας, η ενωμένη Ευρώπη χτίστηκε πάνω σε δύο βασικές παραδοχές. Η πρώτη ήταν ότι κανένα ευρωπαϊκό κράτος δεν θα έχει ηγεμονικές φιλοδοξίες και η δεύτερη παραδοχή ήταν το απαραβίαστο των συνόρων. Δυστυχώς και οι δύο αυτές παραδοχές, πάνω στις οποίες χτίστηκε όλο το οικοδόμημα της ευρωπαϊκής αρχιτεκτονικής ασφάλειας, διελύθη μετά την χθεσινή επέμβαση, εισβολή, της Ρωσίας στην Ουκρανία. Η Ευρωπαϊκή Ένωση επέδειξε ενότητα και ομοψυχία, λαμβάνοντας χθες αποφάσεις για πολύ σημαντικές κυρώσεις, οι οποίες θα πλήξουν πολύ ουσιαστικά την ρωσική οικονομία. Δεν υπάρχει καμιά αμφιβολία όμως ότι είμαστε στην αρχή μιας νέας εποχής και ότι η γεωπολιτική αναταραχή, η οποία θα προκληθεί, θα έχει και οικονομικές επιπτώσεις. Όμως το τίμημα της ελευθερίας, για το οποίο πρέπει να αγωνιστούμε, είναι πολύ υψηλό. Η χώρα μας βρέθηκε πάντα, στα 201 χρόνια ανεξαρτησίας και αγώνα για την ελευθερία, με την σωστή μεριά της ιστορίας, και το ίδιο θα κάνει και τώρα. Αυτή τη στιγμή θα πρέπει να είμαστε έτοιμοι για σημαντικές αναταράξεις στην αγορά ενέργειας, εξού και χαίρομαι που η πρότασή μου να επεξεργαστεί και να καταθέσει άμεσα η Επιτροπή προτάσεις για το πώς μπορούμε σε ευρωπαϊκό επίπεδο να στηρίξουμε τους καταναλωτές και τις επιχειρήσεις έγινε αποδεκτή. Αναμένουμε να συζητήσουμε αυτές τις προτάσεις στο επόμενο Ευρωπαϊκό Συμβούλιο. Είναι επίσης σαφές ότι όσοι Ευρωπαίοι ηγέτες – σ΄ αυτούς συμπεριλαμβάνομαι κι εγώ, συμπεριλαμβάνεται και η Ελλάδα – μιλούσαν επιτακτικά για την ανάγκη της ευρωπαϊκής στρατηγικής αυτονομίας δικαιώθηκαν. Η ανάγκη η Ευρώπη η ίδια να αποκτήσει ισχυρή αποτρεπτική δύναμη, αλλά και τα κράτη μέλη να επενδύσουν περισσότερο στην εθνική τους άμυνα, αποτελεί πια μια αδήριτη πραγματικότητα και θα αποτελέσει και ευρωπαϊκή προτεραιότητα. Εμείς, εξάλλου, ήδη έχουμε ξεκινήσει να το κάνουμε. Πρέπει επίσης, ως ευρωπαϊκές χώρες, και ως ανοιχτές, φιλελεύθερες, πλουραλιστικές δημοκρατίες, να είμαστε σε απόλυτη εγρήγορση για εκστρατείες παραπληροφόρησης και κυβερνοεπιθέσεις, τις οποίες ενδεχομένως θα δεχτούμε. Το τίμημα να προστατεύουμε την ελευθερία της έκφρασης δεν μπορεί να γίνει άλλοθι για να επιτρέπουμε τέτοια παρείσφρηση στον ίδιο τον δημοκρατικό διάλογο των χωρών μας. Τέλος, η Ελλάδα θα σταθεί δίπλα στις ελληνικές κοινότητες της Ουκρανίας, ειδικά στην Μαριούπολη, και σε περίπτωση που υπάρξουν Έλληνες, οι οποίοι θέλουν να φύγουν, θα τους υποδεχθούμε με ανοιχτές αγκάλες, αλλά ταυτόχρονα οφείλουμε να στηρίξουμε και τις άλλες χώρες της Ανατολικής Ευρώπης, οι οποίες θα δεχθούν έντονες προσφυγικές ροές. Όπως αυτές οι χώρες μας βοήθησαν όταν η Ελλάδα δέχθηκε τη δική της επίθεση στα σύνορά μας στον Έβρο, έτσι πρέπει κι εμείς να σταθούμε δίπλα τους και να τους προσφέρουμε ανθρωπιστική βοήθεια, για να μπορέσουν να υποδεχθούν τους δεκάδες χιλιάδες, μπορεί και εκατοντάδες χιλιάδες, πρόσφυγες, οι οποίοι ενδεχομένως να αναζητήσουν καταφύγιο σε αυτές τις χώρες. Η Ελλάδα, κυρία Πρόεδρε, είναι μια χώρα η οποία αγωνιζόταν πάντα για την επιβολή του διεθνούς δικαίου. Κατά συνέπεια, η κρίση αυτή αναδεικνύει με ακόμη μεγαλύτερη ένταση την ανάγκη να υπερασπιστούμε ένα διεθνές σύστημα κανόνων, το οποίο στον πυρήνα του θα έχει το απαραβίαστο των συνόρων και το διεθνές δίκαιο. Αυτό κάναμε, αυτό κάνουμε και αυτό θα συνεχίσουμε να κάνουμε με ακόμη μεγαλύτερη ένταση. Να σας αναφέρω ότι θα ενημερώσω την εθνική αντιπροσωπεία για τις εξελίξεις στο Ουκρανικό την επόμενη Τρίτη το πρωί σε μια έκτακτη συνεδρίαση, την οποία ήδη ζήτησα από τον Πρόεδρο της Βουλής. Ελπίζω και εύχομαι να υπάρξει απόλυτη εθνική ομοψυχία για να αντιμετωπίσουμε αυτή την μεγάλη πρόκληση, διότι δεν είναι πραγματικά ώρα, σε μια τόσο κρίσιμη, παγκόσμια γεωπολιτική συγκυρία, να αφήσουμε τα όποια μικροπολιτικά συμφέροντα ή επιδιώξεις να κυριαρχήσουν στον δημόσιο διάλογο. Ζητώ από όλους τους Έλληνες και από όλα τα πολιτικά κόμματα ενότητα, ψυχραιμία, σύνεση, αλλά και αυτοπεποίθηση. Κ. Σακελλαροπούλου: Κύριε Πρόεδρε, συμφωνώ ότι η εισβολή της Ρωσίας στην Ουκρανία είναι η πρώτη τόσο σημαντική επίθεση εναντίον ενός ανεξάρτητου και κυρίαρχου κράτους, μετά τον Β΄ Παγκόσμιο Πόλεμο που νομίζαμε πια ότι αυτά τα θέματα λύθηκαν. Ξέρουμε όλοι, ότι η Ευρωπαϊκή Ένωση ξεκίνησε ως μια οικονομική ένωση για τον χάλυβα και τον άνθρακα, όμως πολύ σύντομα εξελίχθηκε στη σημερινή της μορφή. Και αυτό που υπερασπιζόμαστε, η σημασία που της αποδίδουμε, είναι ακριβώς οι αξίες που υπερασπίζεται η Ευρώπη, η ελευθερία, η δημοκρατία, το κράτος δικαίου, η ελευθερία της έκφρασης, τα δικαιώματα. Νομίζω λοιπόν ότι το διακύβευμα αυτή την ώρα είναι συνολικά το σύστημα αξιών τόσο της Ευρωπαϊκής Ένωσης, όσο και μιας χώρας της Ευρώπης που πίστευε στις αξίες αυτές. Ενδεχομένως αυτό υποκρύπτεται στην σύγκρουση που έχουμε. Και για αυτό η Ευρώπη θα πρέπει να παραμείνει ενωμένη, όπως προς το παρόν δείχνει να είναι, μπροστά στις δυσκολίες των κυρώσεων. Είναι πολύ σημαντικό να έχει μια ενιαία φωνή η Ευρώπη, είναι αδυναμία της πράγματι ότι δεν έχει κοινή εξωτερική πολιτική, αυτό που τονίσατε για την στρατηγική αυτονομία είναι πολύ χρήσιμο να το δούμε. Σκέφτομαι και αυτόν τον λαό. Κανείς δεν περίμενε να γίνει πρόσφυγας, ούτε είχε κανένα λόγο. Ο ουκρανικός λαός, που υποφέρει αυτή τη στιγμή, πραγματικά θα έπρεπε να έχει την ευκαιρία να μείνει στον τόπο του, και να μπορέσει να πειστεί η Ρωσία να αποσύρει τον στρατό της, έτσι ώστε να λήξει αυτή η κρίση. Μακάρι να είναι αυτή η λύση και όχι τα επόμενα, τα οποία είπατε και τα οποία συμμερίζομαι βέβαια απολύτως. Αν υπάρξει προσφυγικό κύμα, οι άνθρωποι αυτοί πρέπει να στηριχθούν, όπως και τα κράτη μέλη που θα τους δεχτούν. Και τα κράτη μέλη θα έλεγα επίσης ότι θα πρέπει να αφήσουν – και εκεί εντείνονται οι προσπάθειες όλων μας – τα επιμέρους οικονομικά τους συμφέροντα μπροστά στην ανάγκη να υπερασπιστούν τις ευρωπαϊκές αξίες. Αυτό θεωρώ το πιο κρίσιμο αυτή την ώρα. "
2022-02-24,28724,https://www.primeminister.gr/2022/02/24/28724,Δήλωση του Πρωθυπουργού Κυριάκου Μητσοτάκη κατά την άφιξή του στην Έκτακτη Σύνοδο του Ευρωπαϊκού Συμβουλίου | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης κατά την άφιξή του στην Έκτακτη Σύνοδο του Ευρωπαϊκού Συμβουλίου έκανε την ακόλουθη δήλωση: Βρισκόμαστε αντιμέτωποι με μια εξέλιξη που, πριν από λίγο, φάνταζε αδιανόητη. Τη μεγαλύτερη στρατιωτική εισβολή σε ανεξάρτητη χώρα μετά τον Δεύτερο Παγκόσμιο Πόλεμο. Αυτά τα οποία συμβαίνουν στην Ουκρανία δεν παραβιάζουν απλά το Διεθνές Δίκαιο, θέτουν σε αμφισβήτηση ολόκληρη την αρχιτεκτονική ασφάλειας της Ευρώπης και για αυτό και η απάντηση της Ευρωπαϊκής Ένωσης θα είναι εξαιρετικά δυναμική. Είμαστε εδώ, ενωμένοι, για να πάρουμε αποφάσεις λήψης σκληρών κυρώσεων απέναντι στη Ρωσία. Είμαστε εδώ για να ζητήσουμε το συντομότερο δυνατό την παύση όλων των εχθροπραξιών, την αποχώρηση των ρωσικών στρατευμάτων από την Ουκρανία, την εξασφάλιση της εδαφικής ακεραιότητας της Ουκρανίας. Ταυτόχρονα είμαστε εδώ για να ετοιμάσουμε, να οικοδομήσουμε, την άμυνά μας απέναντι σε εξελίξεις που ενδεχομένως να πλήξουν τις Ευρωπαϊκές οικονομίες. Έχω ζητήσει να συμπεριληφθεί στα συμπεράσματα της Έκτακτης Συνόδου μία πρόβλεψη η οποία θα εξουσιοδοτεί την Ευρωπαϊκή Επιτροπή να μελετήσει και να προτείνει άμεσα στο Συμβούλιο τη λήψη εκτάκτων μέτρων υποστήριξης των κρατών – μελών απέναντι στις ενδεχόμενες απότομες αυξήσεις στις τιμές της ενέργειας. Με αυτόν τον τρόπο θα μπορέσουμε να προστατευτούμε από έναν ενδεχόμενο εκβιασμό από ρωσικής πλευράς, και να δείξουμε ότι παραμένουμε αταλάντευτοι στον δρόμο υπεράσπισης του Διεθνούς Δικαίου και της διεθνούς νομιμότητας. "
2022-02-24,28718,https://www.primeminister.gr/2022/02/24/28718,Ενημερωτικό σημείωμα για τη συνάντηση του Πρωθυπουργού Κυριάκου Μητσοτάκη με τον Πρόεδρο του Ισραήλ Isaac Herzog | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης είχε συνάντηση στο Μέγαρο Μαξίμου με τον Πρόεδρο του Ισραήλ, Isaac Herzog, ο οποίος επισκέπτεται επίσημα, για πρώτη φορά τη χώρα μας ως Πρόεδρος του Κράτους του Ισραήλ. Κατά την έναρξη της συνάντησης ο Πρωθυπουργός και ο Πρόεδρος του Ισραήλ είχαν τον ακόλουθο διάλογο (ανεπίσημη μετάφραση από τα αγγλικά): Κυριάκος Μητσοτάκης: Καλώς ήρθατε στην Αθήνα, κύριε Πρόεδρε. Έχουμε τη χαρά να υποδεχόμαστε έναν αληθινό φίλο της Ελλάδος. Αποτελεί τιμή και προνόμιο να σας έχουμε στη χώρα μας. Δυστυχώς η επίσκεψή σας συμπίπτει με μια πρωτοφανή επίθεση εκ μέρους της Ρωσίας, η οποία παραβιάζει την κυριαρχία της Ουκρανίας και την οποία καταδικάζουμε με τον πλέον κατηγορηματικό τρόπο. Αυτό που πρέπει να συμβεί είναι να διακοπούν άμεσα οι εχθροπραξίες, τα Ρωσικά στρατεύματα να απομακρυνθούν από το έδαφος της Ουκρανίας και να υπάρξει απόλυτος σεβασμός στην κυριαρχία της. Πρόκειται για μία κατάφωρη και απρόκλητη παραβίαση του Διεθνούς Δικαίου την οποία εμείς στην Ελλάδα, αλλά και ολόκληρη η ευρωπαϊκή οικογένεια καταδικάζουμε απερίφραστα. Σήμερα -όπως γνωρίζετε- θα συνεδριάσει εκτάκτως το Ευρωπαϊκό Συμβούλιο, όπου αναμένεται να εγκρίνουμε πολύ αυστηρά μέτρα, κυρώσεις. Αυτό δεν αφορά μόνο την Ουκρανία, αφορά την αποσταθεροποίηση ολόκληρης της ευρωπαϊκής γεωπολιτικής τάξης πραγμάτων. Αφορά, εν τέλει, την προστασία της ελευθερίας. Θα σταθούμε ενωμένοι στην υπεράσπιση των αξιών μας και είμαι βέβαιος ότι και οι σύμμαχοι από ολόκληρο τον κόσμο, όχι μόνο τα κράτη-μέλη της Ευρωπαϊκής Ένωσης, του ΝΑΤΟ, θα στείλουν ένα ξεκάθαρο και αδιαμφισβήτητο μήνυμα. Είναι κρίμα που βρίσκεστε εδώ υπό αυτές τις συνθήκες. Αλλά θα ήθελα να σημειώσω, σε ό,τι αφορά τις διμερείς μας σχέσεις, ότι ενισχύονται διαρκώς. Πρόκειται για κάτι που έχουμε συζητήσει πολλές φορές. Αποδίδω μεγάλη αξία σε αυτή τη σχέση. Και θα ήθελα να αναφέρω ότι -καθώς αμφότεροι προερχόμαστε από πολιτικές οικογένειες- ότι ο αείμνηστος πατέρας μου τον Απρίλιο του 1990 αναγνώρισε επίσημα το κράτος του Ισραήλ, με την πρώτη του απόφαση στο πεδίο της εξωτερικής πολιτικής, αποκαθιστώντας έτσι μια ιστορική αδικία από την πλευρά της Ελλάδας. Για άλλη μια φορά, καλώς ήρθατε. Isaac Herzog: Καταρχάς, κ. Πρωθυπουργέ, γνωρίζω τις προκλήσεις που αντιμετωπίζετε και ότι το πρόγραμμά σας είναι πραγματικά υπερφορτωμένο με μια τεράστια παγκόσμια πρόκληση. Όπως και εσείς, είμαι πολύ θορυβημένος και πολύ ανήσυχος για την ανθρωπιστική κρίση και την τραγωδία που θα απειλήσει τόσους πολλούς αθώους πολίτες. Και όπως κι εσείς, προσεύχομαι και καλώ όλα τα ενδιαφερόμενα μέρη να καθίσουν στο τραπέζι και να προχωρήσουν σε διαπραγματεύσεις. Η κυβέρνηση του Ισραήλ υποστηρίζει πλήρως την εδαφική ακεραιότητα της Ουκρανίας. Και ανησυχούμε επίσης για την εβραϊκή κοινότητα της Ουκρανίας και τους Ισραηλινούς στην Ουκρανία. Και ελπίζω ότι οι διαβουλεύσεις σας θα είναι επιτυχείς. Είστε προσωπικός μου φίλος εδώ και πολλά χρόνια και συγκινήθηκα πραγματικά όταν συναντηθήκαμε και ανταλλάξαμε φωτογραφίες από τη συνάντηση ανάμεσα στον πατέρα μου και τον δικό σας μετά την ιστορική απόφαση του πατέρα σας να αναγνωρίσει το κράτος του Ισραήλ, κάτι που εκκρεμούσε επί πολύ καιρό. Από τότε, οι σχέσεις μας προχωρούν παραγωγικά με εξαιρετικό τρόπο. Και σήμερα είμαστε πλήρεις εταίροι και στρατηγικοί σύμμαχοι. Και η σχέση μεταξύ Ισραήλ και Ελλάδας ενδυναμώνεται σε πάρα πολλούς τομείς. Μπορώ να σας πω ότι το αεροπλάνο με το οποίο έφτασα (στη χώρα σας) ήταν ασφυκτικά γεμάτο, τόσο με επιχειρηματίες όσο και Ισραηλινούς τουρίστες που θέλουν απλά να έρθουν και να επισκεφτούν την υπέροχη χώρα σας. Και παρακολουθώ από κοντά τη μεγάλη σας επιτυχία, στο οικονομικό πεδίο και σε τόσα άλλα πεδία. Μπορούμε να μοιραστούμε την τεχνογνωσία και την εμπειρία μας στην αντιμετώπιση των ζητημάτων της κλιματικής αλλαγής, της περιφερειακής ασφάλειας καθώς και σε τόσα πολλά άλλα ζητήματα. Και το μήνυμά μου σε ολόκληρη την περιοχή, ειδικά σε αυτήν την περιοχή, είναι ότι όλα τα έθνη και όλες οι θρησκείες, Χριστιανοί, Εβραίοι και φυσικά Μουσουλμάνοι, μπορούν να συμβιώνουν με ειρήνη και ευημερία.
Και σαφώς η σημερινή κρίση δείχνει ότι πρέπει να είμαστε όλοι μαζί και να εργαζόμαστε από κοινού σε σχέση με τους στόχους βελτίωσης για την ανθρωπότητα και τις συνθήκες της ζωής για όλους, ειδικά για τα έθνη μας.
Βρίσκομαι, λοιπόν, εδώ για να εκφράσω τη βαθιά φιλία και τον σεβασμό μου στην Ελλάδα και στην ηγεσία σας, και ελπίζω ότι και από κοινού αυτό το μήνυμα θα έχει την ανάλογη απήχηση και στις σπουδαίες σχέσεις μεταξύ των λαών μας. Σας ευχαριστώ, κύριε Πρόεδρε. Η συνάντηση πραγματοποιήθηκε σε ιδιαίτερα θερμό κλίμα, που αντικατοπτρίζει τις άριστες, στρατηγικές σχέσεις των δύο χωρών και έρχεται σε συνέχεια της τελευταίας επίσκεψης του Κυριάκου Μητσοτάκη στο Ισραήλ στις 7/12/2021, στο πλαίσιο της τριμερούς Συνόδου Κορυφής Ελλάδος-Κύπρου-Ισραήλ, όπου ο Πρωθυπουργός είχε συναντηθεί με τον κ. Herzog. Οι δυο ηγέτες αντάλλαξαν απόψεις για τις διμερείς πολιτικές, αμυντικές και οικονομικές σχέσεις, την πορεία των τριμερών σχημάτων συνεργασίας και τις γενικότερες εξελίξεις στην περιοχή, καθώς και για θέματα ειδικότερου ενδιαφέροντος για την Ελλάδα και το Ισραήλ. Οι κ. Μητσοτάκης και Herzog αντάλλαξαν επίσης απόψεις για τη ρωσική επίθεση στην Ουκρανία. Ο Πρωθυπουργός επανέλαβε ότι η Ελλάδα σέβεται και στηρίζει την ανεξαρτησία, την κυριαρχία και την εδαφική ακεραιότητα της Ουκρανίας και ότι βρίσκεται σε πλήρη συντονισμό με τους εταίρους της στην ΕΕ και τους συμμάχους της στο ΝΑΤΟ για αποφασιστική αντίδραση στη ρωσική επίθεση. Ο Κυριάκος Μητσοτάκης ενημέρωσε τον Ισραηλινό Πρόεδρο για την κλιμάκωση της τουρκικής προκλητικότητας στην Ανατολική Μεσόγειο και για τις κινήσεις της χώρας μας προς αντιμετώπισή της. "
2022-02-24,28710,https://www.primeminister.gr/2022/02/24/28710,Δήλωση του Πρωθυπουργού Κυριάκου Μητσοτάκη κατά την έναρξη της συνεδρίασης του Κυβερνητικού Συμβουλίου Εθνικής Ασφάλειας (ΚΥΣΕΑ) | Ο Πρωθυπουργός της Ελληνικής Δημοκρατίας,"Κατά την έναρξη της συνεδρίασης ο Πρωθυπουργός έκανε την ακόλουθη δήλωση: Η επίθεση της Ρωσίας κατά της Ουκρανίας θέτει με δραματικό τρόπο την παγκόσμια κοινότητα ενώπιον των ευθυνών της. Γιατί στην Ουκρανική κρίση δοκιμάζονται πολλά: Τα όρια του Διεθνούς Δικαίου, η ισχύς των Συνθηκών αλλά και το ίδιο το δικαίωμα των κρατών να ζουν ελεύθερα. Όπως και απειλούνται πολλά: από τη γεωπολιτική σταθερότητα στην Ευρώπη μέχρι τη διεθνή ενεργειακή ισορροπία. Από θέση αρχής η Ελλάδα σέβεται την εδαφική ακεραιότητα, την κυριαρχία και την ανεξαρτησία όλων των χωρών. Καταδικάζει, συνεπώς, ανεπιφύλακτα αναθεωρητικές ενέργειες που αντιβαίνουν σε αυτές τις αξίες. Και πολύ περισσότερο καταδικάζει την ωμή βία από την οποία, δυστυχώς, πολλοί αθώοι θα χάσουν τη ζωή τους. Γι’ αυτό και ως μέλος της Ευρωπαϊκής Ένωσης και του ΝΑΤΟ συντονιζόμαστε με τους εταίρους μας ώστε η αντίδρασή μας να μην είναι απλά κοινή, αλλά να είναι και αντίστοιχη της πρωτοφανούς ρωσικής προκλητικότητας. Και, βέβαια, κρατάμε πάντα στραμμένο το βλέμμα μας στους ομογενείς μας, ειδικά στην περιοχή της Μαριούπολης. Η κυβέρνηση προσαρμόζει τις πολιτικές της στα νέα δεδομένα, όπως αυτά διαμορφώνονται. Σε εθνικό επίπεδο έχει, ήδη, εξασφαλιστεί η ενεργειακή επάρκεια και επεξεργαζόμαστε σενάρια που θα αφορούν την, όσο το δυνατόν, μεγαλύτερη απορρόφηση των διακυμάνσεων των τιμών της ενέργειας. Είναι ένα πρόβλημα, όμως, το οποίο είναι πανευρωπαϊκό και γι’ αυτό και απαιτεί μία πανευρωπαϊκή λύση. Και αυτό μπορεί να σημαίνει μέχρι και ευρωπαϊκά χρηματοδοτικά εργαλεία για την αντιμετώπιση των ενεργειακών ανατιμήσεων, όσο αυτές διαρκούν. Και τέλος, θα ξαναπώ ότι όλες αυτές οι εξελίξεις αναδεικνύουν ακόμα περισσότερο την ανάγκη για μία ουσιαστική ευρωπαϊκή στρατηγική αυτονομία. Η παγκόσμια κοινότητα έχει την ευκαιρία να αντισταθεί στην ισχύ των όπλων και στην αμφισβήτηση των συνόρων και των διεθνών συνθηκών. Ο πολιτισμός και οι κατακτήσεις του 21ου αιώνα δεν πρέπει να επιτρέψουν την επιστροφή του κόσμου στις συνθήκες βίας άλλων εποχών και στις ένοπλες λύσεις των διακρατικών διαφορών. Η ήπειρός μας έχει υποφέρει πάρα πολύ από αυτές τις αντιλήψεις. Και ο ιστορικός αναθεωρητισμός με τη χρήση των όπλων πρέπει να βρει απέναντί του όλον τον δημοκρατικό πλανήτη. Και σε αυτό το μέτωπο κρίνεται τώρα η ευθύνη των κυβερνήσεων, των λαών, αλλά και της ευρωπαϊκής οικογένειας. Εξάλλου αυτά θα είναι και τα ζητήματα τα οποία θα έχουμε την ευκαιρία να συζητήσουμε, σήμερα, στην έκτακτη Σύνοδο Κορυφής στις Βρυξέλλες. "
2022-02-23,28697,https://www.primeminister.gr/2022/02/23/28697,"Δήλωση του Πρωθυπουργού Κυριάκου Μητσοτάκη μετά τη συνάντησή του με τον Ρουμάνο ομόλογό του, Nicolae-Ionel Ciucă, στο Βουκουρέστι | Ο Πρωθυπουργός της Ελληνικής Δημοκρατίας","Κύριε Πρωθυπουργέ, αγαπητέ Nicolae, είναι μεγάλη χαρά μου που βρίσκομαι, σήμερα, στη Ρουμανία. Μια φίλη χώρα με την οποία είμαστε γείτονες, είμαστε εταίροι, είμαστε σύμμαχοι με σχέσεις που -όπως συζητήσαμε- χάνονται στο βάθος των αιώνων και με ορόσημο, βέβαια τις πρώτες σπίθες του αγώνα της Ελληνικής Ανεξαρτησίας που άναψαν εδώ, στη Ρουμανία. Όπως και τη δράση των εθνικών μας ευεργετών, που μεγαλούργησαν στη Ρουμανία αφήνοντάς μας πίσω μία βαριά παρακαταθήκη. Όπως αντιληφθήκατε, είχαμε την ευκαιρία να συζητήσουμε για πολλά θέματα τα οποία αφορούν τις διμερείς μας σχέσεις. Όμως σημαντικό χρόνο αφιερώσαμε στα θέματα διεθνούς ασφάλειας, καθώς η επίσκεψή μου γίνεται, δυστυχώς, στη σκιά της προχθεσινής απόφασης της Ρωσικής Ομοσπονδίας να αναγνωρίσει μονομερή ανακήρυξη ανεξαρτησίας από τις αυτοπροσδιοριζόμενες δημοκρατίες του Ντονέτσκ και του Λουχάνσκ. Αλλά δυστυχώς και την απόφαση να στείλει στρατεύματα σε ουκρανικό έδαφος. Είναι κινήσεις που παραβιάζουν κατάφωρα το Διεθνές Δίκαιο, την εδαφική ακεραιότητα της Ουκρανίας και τις συμφωνίες του Μινσκ. Είναι εκφράσεις αναθεωρητισμού που θέτουν σε κίνδυνο την παγκόσμια ασφάλεια και σταθερότητα. Και θα ήθελα από το βήμα αυτό να επαναλάβω ότι θεμελιώδης αρχή της εξωτερικής πολιτικής της Ελλάδος είναι ο σεβασμός της εδαφικής ακεραιότητας, της κυριαρχίας και της ανεξαρτησίας όλων των κρατών. Καταδικάζουμε συνεπώς -και σε αυτό βρεθήκαμε σε απόλυτη σύμπνοια με τον φίλο Πρωθυπουργό της Ρουμανίας- απερίφραστα, πρωτοβουλίες που αντιβαίνουν σε αυτές τις αξίες. Kαι ως κράτη-μέλη της Ευρωπαϊκής Ένωσης αλλά και του ΝΑΤΟ συντονιζόμαστε με τους εταίρους μας έτσι ώστε η αντίδρασή μας να μην είναι μόνο κοινή αλλά να είναι και ουσιαστική. Η Ελλάδα έχει έναν επιπλέον λόγο να παρακολουθεί με πολύ μεγάλη ανησυχία όσα εξελίσσονται στην ανατολική Ουκρανία γιατί, όπως γνωρίζετε, στην περιοχή αυτή ζει ελληνική κοινότητα, της οποίας η ιστορία ξεπερνά τους 20 αιώνες. Βασικό μας μέλημα, λοιπόν, είναι η στήριξη των ομογενών μας στην Ουκρανία και γι’ αυτό το Υπουργείο Εξωτερικών βρίσκεται σε διαρκή επιφυλακή προς αυτή την κατεύθυνση. Τα τελευταία γεγονότα θέτουν, ασφαλώς, ζητήματα διεθνούς ασφάλειας και αμφισβήτησης συνόρων και συνθηκών στα οποία η παγκόσμια κοινότητα και πρώτα και πάνω από όλα η ευρωπαϊκή μας οικογένεια καλείται να απαντήσει. Εξάλλου εμείς στην Ευρώπη ξέρουμε καλά ότι ποτέ και κανέναν δεν ευνόησε η βία και η αστάθεια. Ταυτόχρονα εγείρονται και πρόσθετες προκλήσεις τις οποίες είχαμε την ευκαιρία να συζητήσουμε, όπως η ενεργειακή επάρκεια. Στην πατρίδα μας έχουμε λάβει όλα τα απαραίτητα μέτρα ώστε η τροφοδοσία της χώρας σε φυσικό αέριο να παραμείνει ασφαλής και να συνεχίζεται απρόσκοπτα. Όμως πιστεύω ότι πρέπει να συνάγουμε τρία πρώτα συμπεράσματα από αυτή την κρίση. Το πρώτο είναι ότι η μετάβαση προς την πράσινη οικονομία δεν πρέπει να επιβραδυνθεί, αλλά πρέπει να επιταχυνθεί με έναν τέτοιο τρόπο, όμως, που δεν θα πλήξει τα ασθενέστερα νοικοκυριά και τις ευρωπαϊκές επιχειρήσεις. Η φθηνότερη πηγή ενέργειας σήμερα είναι η πράσινη ενέργεια. Και χρέος μας είναι να διευρύνουμε όχι μόνο τις πηγές ενέργειας ως προς την παραγωγή, αλλά και την τροφοδοσία μας βραχυπρόθεσμα, μεσοπρόθεσμα σε φυσικό αέριο, μειώνοντας την εξάρτησή μας από τη Ρωσία. Και εδώ ανοίγονται και σημαντικά περιθώρια συνεργασίας με μια χώρα όπως η Ρουμανία, η οποία η ίδια παράγει φυσικό αέριο και έχει δυνατότητα να παράγει ακόμη περισσότερο στο μέλλον. Το δεύτερο συμπέρασμα είναι ότι βραχυπρόθεσμα είναι πάρα πολύ σημαντικό σε ευρωπαϊκό επίπεδο να υπάρχουν έκτακτα μέτρα στήριξης των ευρωπαίων καταναλωτών και των ευρωπαϊκών επιχειρήσεων, καθώς όλες οι χώρες σήμερα με τον έναν ή τον άλλον τρόπο επιδοτούν τους καταναλωτές για να αντιμετωπίσουμε τις μεγάλες αυξήσεις στις τιμές της ενέργειας. Χρειάζεται μια ευρωπαϊκή απάντηση σε ένα πρόβλημα το οποίο αντιμετωπίζουν όλες οι χώρες, τα κράτη-μέλη. Η κάθε μια έχει τον δικό της τρόπο να το αντιμετωπίσει αλλά για όλες τις χώρες είναι ένα πρόβλημα το οποίο είναι δημοσιονομικά εξαιρετικά επώδυνο και έχω πρόθεση να θέσω το ζήτημα αυτό στο επόμενο Ευρωπαϊκό Συμβούλιο. Και το τρίτο συμπέρασμα, βέβαια, είναι ότι όλη αυτή η συζήτηση -η οποία γίνεται, ήδη σε επίπεδο Ευρωπαϊκής Ένωσης και θα μας απασχολήσει και στις επόμενες ευρωπαϊκές Συνόδους- για τα ζητήματα της στρατηγικής αυτονομίας της Ευρώπης, αυτή η συζήτηση γίνεται, δυστυχώς, ολοένα και πιο επίκαιρη. Έρχομαι τώρα στα διμερή ζητήματα τα οποία είχαμε την ευκαιρία να συζητήσουμε αναλυτικά με τον φίλο Πρωθυπουργό. Θα ήθελα να επαναλάβω ότι η Αθήνα στηρίζει ένθερμα το αίτημα του Βουκουρεστίου να εισέλθει η Ρουμανία στο σύστημα Σένγκεν. Είναι κάτι το οποίο πρέπει να γίνει και τα οφέλη από αυτή την απόφαση θα είναι πολύ σημαντικά για τη ρουμανική κοινωνία και τη ρουμανική οικονομία. Είχαμε την ευκαιρία να συζητήσουμε τις εξελίξεις στα Δυτικά Βαλκάνια. Συμφωνούμε απόλυτα ότι η θέση των Δυτικών Βαλκανίων, όλων των κρατών των Δυτικών Βαλκανίων, είναι στην Ευρώπη και μπορούμε να δουλέψουμε σε συνεργασία για να διευκολύνουμε αυτή την πορεία. Συμφωνήσαμε να εργαστούμε από κοινού ώστε να συγκληθεί το ταχύτερο, η πρώτη Διακυβερνητική Διάσκεψη για την Αλβανία και τη Βόρεια Μακεδονία. Και βέβαια είχα την ευκαιρία να ευχαριστήσω τον Ρουμάνο Πρωθυπουργό για τη σταθερή στήριξη την οποία παρέχει η Ρουμανία στην Ελλάδα ως προς τα εθνικά μας ζητήματα. Είχα την ευκαιρία να ενημερώσω για τις συνεχόμενες τουρκικές παραβιάσεις στο Αιγαίο, στην Ανατολική Μεσόγειο. Και να επαναλάβω την καθαρή θέση της Αθήνας ότι πάντα κρατά κλειστή την πόρτα των απειλών αλλά πάντα ανοιχτό το παράθυρο του διαλόγου. Όπως είπε και ο Ρουμάνος Πρωθυπουργός, το εργαλείο για να λύνουμε τις διαφορές μας είναι το Διεθνές Δίκαιο. Δεν είναι ο ιστορικός αναθεωρητισμός, δεν είναι η προβολή ισχύος. Δεν είναι αυτός ο τρόπος προκειμένου να μπορέσουμε να εγγυηθούμε τη σταθερότητα και την ευημερία στην περιοχή μας. Είχαμε την ευκαιρία να συζητήσουμε και ζητήματα που άπτονται της οικονομικής μας συνεργασίας. Έχουμε γύρω στα 2,2 δισεκατομμύρια διμερές εμπόριο με τη Ρουμανία αλλά μπορούμε να δουλέψουμε για να το αυξήσουμε κι άλλο. Έχουμε σημαντικές ελληνικές εταιρείες οι οποίες δραστηριοποιούνται στην Ρουμανία και οι οποίες θέλουν να επενδύσουν ακόμα περισσότερο στη χώρα σας. Και έχουμε, βέβαια, και σημαντικές ροές επισκεπτών, πρωτίστως από τη Ρουμανία στην Ελλάδα, τις οποίες θέλουμε να αυξήσουμε. Θέλουμε περισσότερους Ρουμάνους επισκέπτες στην πατρίδα μας. Θέλουμε να ξαναφτάσουμε και να ξεπεράσουμε το νούμερο του 1 εκατομμυρίου επισκεπτών που είχαμε το 2019. Και η Ελλάδα πια είναι μία χώρα η οποία είναι ανοιχτή σε επισκέπτες όχι μόνο τους καλοκαιρινούς μήνες αλλά ολόκληρο τον χρόνο. Και οι αρμόδιοι Υπουργοί μας έχουν πιστεύω ένα σχέδιο για το πώς μπορούμε να ενισχύσουμε τη συνεργασία μας στον τουριστικό τομέα. Τέλος, αλλά ιδιαίτερα σημαντικό, θέλω να εκφράσω την ικανοποίησή μου για το γεγονός ότι υπογράψαμε ένα μνημόνιο συνεργασίας για τα θέματα της Πολιτικής Προστασίας. Δεν ξεχνώ, κ. Πρωθυπουργέ, ότι η Ρουμανία ήταν από τις πρώτες χώρες που ανταποκρίθηκε στο αίτημά μας πέρσι το καλοκαίρι, έστειλε πυροσβέστες οι οποίοι μπήκαν και αντιμετώπισαν εξαιρετικά δύσκολες πυρκαγιές με αυτοθυσία αλλά και με επαγγελματισμό. Και πρέπει να σας πω ότι ακόμα έχουμε στη μνήμη μας τις αναμνήσεις από την παρουσία των Ρουμάνων πυροσβεστών στην πατρίδα μας και αυτό ήταν το έναυσμα για να μπορέσουμε να βελτιώσουμε το επίπεδο της πολιτικής συνεργασίας μας στα θέματα πολιτικής προστασίας. Να έχουμε μεγαλύτερη παρουσία Ρουμάνων πυροσβεστών σε μία πιο τακτική βάση στην πατρίδα μας. Αλλά να συνεργαστούμε και στα πλαίσια της συζήτησης που γίνεται σε ευρωπαϊκό επίπεδο για το πώς η Ευρώπη μπορεί να ενισχύσει τον μηχανισμό rescEU ώστε να έχουμε πιο αποτελεσματική συνεργασία αλλά και επιμερισμό των εναέριων μέσων αλλά και των υπόλοιπων μέσων δασοπυρόσβεσης, σε Ευρωπαϊκό επίπεδο. Θέλω να ξέρετε ότι η Ελληνική κοινωνία, οι Έλληνες, εκτίμησαν ιδιαίτερα αυτό το οποίο κάνατε, κ. Πρωθυπουργέ, πέρσι το καλοκαίρι. Σας ευχαριστώ και πάλι για τη θερμή φιλοξενία, για την παραγωγική συζήτηση που είχαμε και αναμένω να τη συνεχίσουμε και στη διάρκεια του επίσημου δείπνου σε λίγες ώρες. "
2022-02-22,28672,https://www.primeminister.gr/2022/02/22/28672,Δήλωση του Πρωθυπουργού Κυριάκου Μητσοτάκη κατά την έναρξη της συνάντησης με υπουργική αντιπροσωπεία της Βουλγαρίας | Ο Πρωθυπουργός της Ελληνικής Δημοκρατίας,"Στο πλαίσιο επίσκεψης εργασίας που πραγματοποιούν στη χώρα μας, ο Πρωθυπουργός δέχθηκε σήμερα στο Μέγαρο Μαξίμου υπουργική αντιπροσωπεία από τη Βουλγαρία, υπό τον Αναπληρωτή Πρωθυπουργό και Υπουργό Οικονομικών Assen Vassilev, ο οποίος συνοδεύεται από την Αναπληρώτρια Πρωθυπουργό, αρμόδια για Αποτελεσματική Διοίκηση Kalina Konstantinova, τον Υπουργό Ψηφιακής Διακυβέρνησης Bozhidar Bozhanov και τον Υπουργό Ενέργειας Alexander Nikolov. Κατά την έναρξη της συνάντησης και αναφορικά με τις τελευταίες εξελίξεις, ο Πρωθυπουργός δήλωσε τα εξής: Κύριε Αντιπρόεδρε της Κυβέρνησης, σας καλωσορίζω με ιδιαίτερη χαρά στην Ελλάδα και είμαι σίγουρος ότι θα έχετε ιδιαίτερα χρήσιμες και εποικοδομητικές συνομιλίες με τους Έλληνες ομολόγους σας. Με ικανοποιεί ιδιαίτερα το γεγονός ότι η επίσκεψή μου στη Σόφια, αμέσως μετά τον σχηματισμό της νέας κυβέρνησης, σηματοδότησε μία πιο δυναμική φάση στις ήδη εξαίρετες διμερείς μας σχέσεις. Και στο πλαίσιο αυτό εντάσσεται και η σημερινή σας επίσκεψη. Μια επίσκεψη η οποία πραγματοποιείται σε ιδιαίτερα κρίσιμες ώρες και απαιτεί τον συντονισμό και τη συνεργασία των κρατών-μελών της Ευρωπαϊκής Ένωσης αλλά και του ΝΑΤΟ. Η χθεσινή αναγνώριση από τη Ρωσία της μονομερούς ανακήρυξης «ανεξαρτησίας» από τις αυτοανακηρυχθείσες δημοκρατίες του Ντονέτσκ και του Λουχάνσκ παραβιάζει κατάφωρα το Διεθνές Δίκαιο, την εδαφική ακεραιότητα της Ουκρανίας αλλά και τις συμφωνίες του Μινσκ. Και, όπως κάθε αναθεωρητική πρωτοβουλία, υπονομεύει τη διεθνή σταθερότητα και την πρόοδο. Η Ελλάδα, ως θεμελιώδη αρχή, σέβεται την εδαφική ακεραιότητα, την κυριαρχία και την ανεξαρτησία όλων των κρατών. Καταδικάζει συνεπώς απερίφραστα ενέργειες που αντιβαίνουν σε αυτές τις αξίες και ως κράτος-μέλος της Ευρωπαϊκής Ένωσης και του ΝΑΤΟ συντονίζεται ήδη με τους εταίρους της ώστε η αντίδρασή της να είναι κοινή και ουσιαστική. Έχω ήδη επικοινωνήσει σε αυτή την κατεύθυνση με την Πρόεδρο της Ευρωπαϊκής Επιτροπής, την κα Ursula von der Leyen. Η χώρα μας έχει έναν επιπλέον λόγο ανησυχίας και παρακολούθησης των εξελίξεων: την προστασία και τη στήριξη της Ελληνικής ομογένειας στην Ουκρανία αλλά και της πολυπληθούς κοινότητας στη Μαριούπολη, η οποία έχει παρουσία 2.000 και πλέον ετών στην περιοχή και για την οποία εργαζόμαστε. Η παγκόσμια κοινότητα έχει μία ευκαιρία να αντισταθεί στην ισχύ των όπλων, στην αμφισβήτηση των συνόρων και των διεθνών συνθηκών. Ο πολιτισμός και οι κατακτήσεις του 21ου αιώνα δεν πρέπει να επιτρέψουν την επιστροφή του κόσμου σε συνθήκες βίας άλλων εποχών και στις ένοπλες λύσεις των διακρατικών διαφορών. Σε αυτό το μέτωπο κρίνεται τώρα η ευθύνη κυβερνήσεων και λαών. Και όσον αφορά τις πιθανές επιπτώσεις από την κλιμακούμενη κρίση, ιδιαίτερα στον ενεργειακό τομέα, θέλω να διαβεβαιώσω όλους τους Έλληνες πολίτες ότι έχουμε ως κυβέρνηση λάβει όλα τα απαραίτητα μέτρα ώστε η τροφοδοσία της χώρας σε φυσικό αέριο να παραμείνει ασφαλής και να συνεχιστεί απρόσκοπτα. Και στο σημείο αυτό θα ήθελα να σας διαβεβαιώσω ότι η Ελλάδα είναι πρόθυμη να συνδράμει τη φίλη Βουλγαρία και στον τομέα της ενεργειακής επάρκειας. "
2022-02-17,28629,https://www.primeminister.gr/2022/02/17/28629,"Δήλωση του Πρωθυπουργού Κυριάκου Μητσοτάκη κατά την άφιξή του στην 6η Σύνοδο Κορυφής Ευρωπαϊκής Ένωσης – Αφρικανικής Ένωσης, στις Βρυξέλλες | Ο Πρωθυπουργός της Ελληνικής Δημοκρατίας","Είχαμε την ευκαιρία, πριν από την έναρξη της Συνόδου Κορυφής Ευρωπαϊκής Ένωσης – Αφρικής, να συζητήσουμε τις εξελίξεις στην Ουκρανία. Επανεπιβεβαιώσαμε την απόλυτη ενότητά μας, τη στήριξή μας στην εδαφική ακεραιότητα της Ουκρανίας και την αποφασιστικότητά μας να αντιδράσουμε συντονισμένα και σε συνεννόηση με τους ευρω-ατλαντικούς συμμάχους μας σε περίπτωση που υπάρξει μία εισβολή από πλευράς Ρωσίας στην Ουκρανία. Ταυτόχρονα όμως, επανεπιβεβαιώσαμε την πίστη μας στον διάλογο και την ανάγκη να παραμείνουν ανοιχτά όλα τα κανάλια επικοινωνίας με τη Ρωσία, είτε μέσω του σχήματος της Νορμανδίας είτε μέσω του ΟΑΣΕ είτε και μέσω διμερών επαφών που τα κράτη-μέλη της Ευρωπαϊκής Ένωσης μπορούν να έχουν με τη Ρωσία. Εξάλλου και ο Έλληνας Υπουργός Εξωτερικών, ο Νίκος Δένδιας, θα βρεθεί αύριο στην Μόσχα για συνομιλίες με τον Ρώσο ομόλογό του, όπου θα επαναλάβει τις θέσεις της χώρας, που αποτελούν εξάλλου και θέσεις όλων των κρατών-μελών της Ευρωπαϊκής Ένωσης. Το ενδιαφέρον της Ελλάδας είναι έντονο για τις εξελίξεις στην περιοχή, καθώς -όπως γνωρίζετε- κατοικούν στην Ουκρανία δεκάδες χιλιάδες άτομα ελληνικής καταγωγής. Σε λίγο θα έχουμε την ευκαιρία να συζητήσουμε με αφρικανούς αρχηγούς κρατών και κυβερνήσεων το πλαίσιο συνεργασίας Ευρωπαϊκής Ένωσης – Αφρικής με ορίζοντα το 2030. Η Ελλάδα είναι μια χώρα η οποία γειτνιάζει με την Αφρική, είναι μια χώρα η οποία έχει παραδοσιακά στενούς δεσμούς με την Αφρική. Είναι ταυτόχρονα μία χώρα η οποία δεν βαρύνεται από κάποιο αποικιοκρατικό παρελθόν, κατά συνέπεια η δυνατότητά μας να επεκτείνουμε τη δραστηριότητά μας στην Αφρική είναι πάρα πολύ σημαντική. Θα έχω την ευκαιρία να ενημερώσω και τους ομολόγους μου για μια σειρά από πολύ σημαντικές πρωτοβουλίες διασύνδεσης μεταξύ της αφρικανικής ηπείρου και της Ευρώπης, ειδικά στον τομέα της ενέργειας. Και αναφέρομαι συγκεκριμένα στο ηλεκτρικό καλώδιο το οποίο προτιθέμεθα να δρομολογήσουμε και το οποίο θα ενώνει την Αίγυπτο με την Ελλάδα και κατά συνέπεια την Αφρική με την Ευρώπη, έτσι ώστε να μπορούμε να μεταφέρουμε πολύ φθηνή ενέργεια, ηλεκτρική ενέργεια, παραγόμενη από τον ήλιο, από την Αφρική στην Ευρώπη. Είναι μια μόνο πτυχή των θεμάτων που θα έχουμε την ευκαιρία να συζητήσουμε σήμερα το απόγευμα και αύριο το πρωί. Δημοσιογράφος: Ποιες είναι οι σκέψεις σας όσον αφορά τη νεότερη κλιμάκωση με τη Ρωσία; Κυριάκος Μητσοτάκης: Επανεπιβεβαιώσαμε, για μία ακόμα φορά, την ενότητα της Ευρωπαϊκής Ένωσης για την αντιμετώπιση αυτών των προκλήσεων. Την ίδια στιγμή, θέλουμε να κρατήσουμε όλους τους διπλωματικούς διαύλους ανοιχτούς. Ελπίζουμε για το καλύτερο αλλά προετοιμαζόμαστε και για το χειρότερο. "
2022-02-16,28618,https://www.primeminister.gr/2022/02/16/28618,Ενημερωτικό σημείωμα για τη συνάντηση και τις δηλώσεις του Πρωθυπουργού Κυριάκου Μητσοτάκη με τον Πρόεδρο της Δημοκρατίας της Σερβίας Aleksandar Vučić στο Βελιγράδι | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης συναντήθηκε στο Βελιγράδι με τον Πρόεδρο της Δημοκρατίας της Σερβίας, Aleksandar Vučić. Οι δύο ηγέτες επιβεβαίωσαν ακόμα μία φορά, τις άριστες σχέσεις Ελλάδας-Σερβίας και συζήτησαν τις προτεραιότητες σε όλο το φάσμα των διμερών σχέσεων, με ιδιαίτερη έμφαση σε θέματα οικονομίας και εξωτερικής πολιτικής. Αμφότεροι δήλωσαν την επιθυμία τους για ενδυνάμωση και ενίσχυση της συνεργασίας στους τομείς του τουρισμού, του εμπορίου, των υποδομών, των μεταφορών και της ενέργειας, όπου υπάρχουν μεγάλες δυνατότητες και προοπτικές και για τις δύο χώρες. Οι κ.κ. Μητσοτάκης και Vučić συμφώνησαν ακόμη στην σύγκληση του αναβληθέντος λόγω της πρόσφατης κακοκαιρίας, Ανωτάτου Συμβουλίου Συνεργασίας με την πρώτη ευκαιρία, επιβεβαιώνοντας την προσήλωσή τους στην πλήρη αξιοποίηση αυτού του σχήματος συνεργασίας. Ο Πρωθυπουργός επανέλαβε στον κ. Vučić την σταθερή και έμπρακτη υποστήριξη της Ελλάδας στην ευρωπαϊκή πορεία της Σερβίας και των Δυτικών Βαλκανίων, η οποία αποτελεί εγγύηση ευημερίας, σταθερότητας και ασφάλειας στην περιοχή. Συζητήθηκε ακόμη ο Διάλογος Βελιγραδίου-Πρίστινας, τον οποίο η Αθήνα υποστηρίζει με στόχο την εξεύρεση λύσης που θα εμπεδώσει τη σταθερότητα και θα άρει τα εμπόδια του ευρωπαϊκού μέλλοντος της Νοτιοανατολικής Ευρώπης. Οι δύο ηγέτες αντάλλαξαν απόψεις για ζητήματα διεθνούς ενδιαφέροντος, όπως η κατάσταση στην Ουκρανία. Ο Κυριάκος Μητσοτάκης επεσήμανε το ειδικό ενδιαφέρον της χώρας μας για τις εξελίξεις, λόγω της παρουσίας πολυάριθμης ελληνικής κοινότητας στην Ουκρανία και υπογράμμισε την ανάγκη αποκλιμάκωσης και αναζήτησης λύσης με διπλωματικά και πολιτικά μέσα, επί τη βάσει του διεθνούς δικαίου και των εν ισχύι διεθνών συμφωνιών. Ο Πρωθυπουργός ενημέρωσε τον κ. Vučić για τις εξελίξεις στην Ανατολική Μεσόγειο και την επάνοδο της Τουρκίας σε επιθετική ρητορική και προκλητικές ενέργειες που παραβιάζουν το Διεθνές Δίκαιο, αλλά και για τη σταθερή προσήλωση της χώρας μας στον καλή τη πίστει διάλογο με την Άγκυρα, στη βάση της διεθνούς νομιμότητας. Ευχαρίστησε τον κ. Vučić για την σταθερή υποστήριξη στις προσπάθειες τερματισμού της παράνομης τουρκικής κατοχής στην Κύπρο με την εξεύρεση αμοιβαία αποδεκτής λύσης στη βάση των Αποφάσεων του Συμβουλίου Ασφαλείας ΟΗΕ. Ακολουθούν οι δηλώσεις του Πρωθυπουργού Κυριάκου Μητσοτάκη, μετά τη συνάντησή του με τον Πρόεδρο της Δημοκρατίας της Σερβίας Aleksandar Vučić: Κύριε Πρόεδρε, Aleksandar, σε ευχαριστώ πολύ για τα θερμά σου λόγια. Eίμαι πολύ χαρούμενος που βρίσκομαι απόψε στο Βελιγράδι, σε μία επίσκεψη εργασίας σύντομη σε χρόνο, όμως, πλούσια σε περιεχόμενο. Και προσβλέπω στην επόμενη συνάντησή μας στo πλαίσιo του 4ου Ανώτατου Συμβουλίου Συνεργασίας, το οποίο είχε προγραμματιστεί να λάβει χώρα πριν από δύο εβδομάδες, αλλά δυστυχως λόγω κάποιων έκτακτων φαινομένων στην Ελλάδα, έπρεπε να μετατεθεί χρονικά. Και βέβαια προσβλέπω και στην πολύ σημαντική επίσκεψη της Προέδρου της Ελληνικής Δημοκρατίας, η οποία θα λάβει χώρα τις πρώτες μέρες του Μαρτίου. Είναι μία επίσκεψη που και αυτή θα επαναβεβαιώσει ότι Ελλάδα και Σερβία είναι δύο χώρες που δεν μας συνδέει μόνο η γεωγραφία και η ιστορία, ο πολιτισμός και η θρησκεία, αλλά μάς συνδέει και το κοινό μας όραμα για το Ευρωπαϊκό μέλλον της περιοχής μας. Και σε αυτό το πλαίσιο η Αθήνα επιθυμεί να δει στην Ενωμένη Ευρώπη όλες τις πρωτεύουσες των Δυτικών Βαλκανίων με πρώτη φυσικά τη Σερβία, το Βελιγράδι. Kαι ειδικά σε ότι αφορά τη φίλη Σερβία, είμαστε έτοιμοι -και το κάνουμε ήδη- να βοηθήσουμε σε κάθε επίπεδο ώστε το συντομότερο δυνατόν να εκπληρωθούν τα απαραίτητα κριτήρια και να ενταχθεί στην Ευρωπαϊκή οικογένεια. Και όπως ανέφερα και πριν από λίγο στον Πρόεδρο Vučić, θεωρούμε ότι μία τέτοια εξέλιξη είναι αναγκαία και επείγουσα προϋπόθεση για τη σταθερότητα, την ειρήνη, τη συνεργασία, τελικά τη συνολική ευημερία στη χερσόνησό μας. Ως παλιό, ήδη, μέλος της Ένωσης η Ελλάδα γνωρίζει καλά όπως το γνωρίζετε και εσείς, τη σκληρή δουλειά και τις σοβαρές μεταρρυθμίσεις που απαιτεί η συμμετοχή σε ευρωπαϊκές δομές. Σας βεβαιώνω όμως -και βεβαιώνω και τον λαό της φίλης Σερβίας- ότι οι προσπάθειες αυτές αξίζουν τον κόπο, γιατί πρόκειται τελικά για έναν μετασχηματισμό που θα αποτελέσει ιστορική επένδυση για την πρόοδο της χώρας για καλύτερη ζωή για το σύνολο του σερβικού λαού. Η περιφερειακή συνεργασία, άλλωστε, είναι ο δρόμος που οδηγεί στην ανάπτυξη όλους όσοι τον βαδίζουν και για αυτό και η Ευρωπαϊκή Ένωση έχει επενδύσει πολλά στην προώθησή της. Και από τη μια πλευρά γιατί συνδέει όλα τα κράτη της γειτονιάς μας σε ένα κοινό μέλλον της ηπείρου μας αλλά και γιατί τελικά ευνοεί την έμπρακτη προσέγγιση μεταξύ τους. Και ως προεδρεύων μάλιστα του Συμβουλίου της Συνεργασίας της Νοτιοανατολικής Ευρώπης, βασικού πολιτικού οργανισμού της περιοχής, ανυπομονώ να σε υποδεχθώ Aleksandar στην Ελλάδα τον Ιούνιο και από εκεί θα σχεδιάσουμε και με τους υπόλοιπους ηγέτες τις άλλες κινήσεις μας. Και όπως ξέρετε, τα δυτικά Βαλκάνια και η ένταξή τους στην Ευρωπαϊκή Ένωση αποτελούν κορυφαία προτεραιότητα για την Ελλάδα από την Ατζέντα της Θεσσαλονίκης το 2003. Είμαι, ωστόσο, εδώ για να προωθήσω μαζί με τον Πρόεδρο Vučić και τις διμερείς μας σχέσεις. Η Ελλάδα όπως και η Σερβία εξάλλου αφήνουμε πίσω μας τις δύσκολες δοκιμασίες του Covid. Η Σερβία μάλιστα έχει να επιδείξει μια πολύ εντυπωσιακή οικονομική ανάπτυξη, περνώντας σχετικά ήπια τις οικονομικές επιπτώσεις της πανδημίας του 2020. Και η Ελλάδα όμως θα επιδείξει πολύ σημαντικούς ρυθμούς ανάπτυξης το 2021 που εκτιμώ ότι θα ξεπεράσουν το 8%. Κατά συνέπεια οι προοπτικές για μια πιο στενή οικονομική συνεργασία σε όλους τους τομείς είναι εξαιρετικά ευοίωνες. Θέλουμε να επιμείνουμε ιδιαίτερα στα ζητήματα της διασυνδεσιμότητας, τα έχουμε συζητήσει πολλές φορές με τον φίλο Aleksandar, ειδικά στα ζητήματα της ενεργειακής διασυνδεσιμότητας. Ο σκοπός μας είναι να μεγιστοποιηθεί η ενεργειακή ασφάλεια στην νοτιοανατολική Ευρώπη και στην Ευρώπη γενικότερα. Εμείς φιλοδοξούμε να καταστούμε ένας αξιόπιστος ενεργειακός κόμβος προωθώντας σχέδια διαφοροποίησης τόσο των πηγών ενέργειας όσο και των οδεύσεων. Υποστηρίζουμε ενεργά τον διασυνδετήριο αγωγό Βουλγαρίας-Σερβίας, τη σύνδεσή του με τον ΤΑΡ, μέσω του αγωγού Ελλάδος-Βουλγαρίας ο οποίος εκτιμώ ότι θα ολοκληρωθεί εντός των επόμενων μηνών. Και φυσικά η θέση της Ελλάδος και ειδικά η θέση της Αλεξανδρούπολης, ως μία πύλη εισόδου υγροποιημένου φυσικού αερίου είναι κάτι το οποίο ενδιαφέρει όχι μόνο την Ελλάδα αλλά συνολικά την νοτιοανατολική Ευρώπη, την Βουλγαρία, τη Σερβία και τις υπόλοιπες χώρες των Βαλκανίων. Η θέση της Ελλάδος επίσης είναι ιδιαίτερα σημαντική και για εμβληματικά προγράμματα διασύνδεσης όσον αφορά στην ηλεκτρική ενέργεια όπως η διασύνδεση Ευρώπης-Αφρικής μέσω του ηλεκτρικού καλωδίου που θα συνδέσει την Αίγυπτο με την Ελλάδα αλλά και Ευρώπης-Ασίας μέσω του Euro-Asian Interconnector που θα συνδέσει την Ελλάδα, την Κύπρο και το Ισραήλ. Έχει δίκιο ο Πρόεδρος Vučić να λέει ότι μπορούμε να αυξήσουμε και άλλο τον όγκο του διμερούς μας εμπορίου, όπως να αυξήσουμε και άλλο τις σημαντικές επενδύσεις οι οποίες, ήδη, έχουν γίνει από ελληνικές εταιρείες στη Σερβία που ξεπερνούν τα δύο δισεκατομμύρια ευρώ. Έχουμε πολλά περιθώρια να βελτιώσουμε και άλλο τις οικονομικές μας σχέσεις.
Και βέβαια να εκφράσω τη χαρά μου για το γεγονός ότι η Ελλάδα παραμένει ένας προτιμητέος προορισμός για Σέρβους επισκέπτες, κυρίως το καλοκαίρι, αλλά κάνουμε μία μεγάλη προσπάθεια, αγαπητέ Aleksandar να διευρύνουμε την τουριστική περίοδο στη χώρα μας και να φιλοξενούμε επισκέπτες από τη φίλη Σερβία όλο το χρόνο. Και με το ίδιο ενδιαφέρον, βέβαια, θέλουμε να προωθήσουμε και τις επισκέψεις των Ελλήνων στη φίλη Σερβία είτε το καλοκαίρι είτε το χειμώνα. Έχουμε μιλήσει πολλές φορές για τα όμορφα βουνά σας τα οποία εξάλλου αποτελούν και έναν προορισμό πολύ δημοφιλή στην πατρίδα μου ειδικά για χειμερινές διακοπές. Και φυσικά προσβλέπουμε ότι το φετινό καλοκαίρι, όπου θα έχουμε πια με το καλό αφήσει πίσω την υγειονομική κρίση και ο ελληνικός τουρισμός θα μπορέσει να κάνει ένα μεγάλο άλμα, θέλουμε να υποδεχθούμε όσο το δυνατόν περισσότερους Σέρβους φίλους μας στην πατρίδα μας. Τέλος, ως προς τα ζητήματα που αφορούν το Κόσοβο και το διάλογο Βελιγραδίου-Πρίστινας θέλω να είμαι ξεκάθαρος. Δεν αλλάζει η θέση της πατρίδας μας, παραμένει αμετάβλητη. Αλλά, όπως είπες και εσύ, θέλουμε να δούμε την πλήρη εξομάλυνση των σχέσεών σας με την Πρίστινα και για αυτό και υποστηρίζουμε τη συνέχιση του διαλόγου Βελιγραδίου-Πρίστινας, υποστηρίζουμε τις προσπάθειες του Eιδικού Eκπροσώπου της Ευρωπαϊκής Ένωσης Lajčák για την επίτευξη μίας συνολικής και νομικά δεσμευτικής συμφωνίας. Είναι μια συμφωνία που, τελικά, θα ωφελεί και τις δύο πλευρές, αλλά βέβαια και την αποκατάσταση μιας ατμόσφαιρας καταλαγής και συνεργασίας στη Βαλκανική συνολικά και παρά το γεγονός ότι δεν έχουμε δει πρόοδο τους τελευταίους μήνες, κρατώ την δέσμευσή σου και την επιθυμία σου πάντα ενεργά να συμμετέχεις σε αυτόν τον διάλογο με καλή διάθεση, για να μπορέσει, επιτέλους, αυτό το ζήτημα να επιλυθεί με έναν τρόπο δίκαιο. Δίκαιο και νομικά δεσμευτικό. Θέλω να σε ευχαριστήσω και πάλι φίλε Aleksandar για τη θερμή σου φιλοξενία. Αισθάνομαι κάθε φορά που επισκέπτομαι το Βελιγράδι το πόσο στενές είναι οι σχέσεις μεταξύ των δύο λαών μας. Προσβλέπω να συνεχίσουμε τις συζητήσεις μας και κατά τη διάρκεια του δείπνου και είμαι σίγουρος ότι θα έρθω στο Βελιγράδι για το Ανώτατο Συμβούλιο Συνεργασίας πριν έρθεις εσύ στην Ελλάδα τον Ιούνιο στα πλαίσια των υπόλοιπων Βαλκανικών πρωτοβουλιών που έχουμε αναλάβει. "
2022-02-12,28591,https://www.primeminister.gr/2022/02/12/28591,Ενημερωτικό σημείωμα για την επίσκεψη του Πρωθυπουργού Κυριάκου Μητσοτάκη στην έκθεση HORECA 2022 | Ο Πρωθυπουργός της Ελληνικής Δημοκρατίας,"«Είμαστε μπροστά στην αρχή ενός νέου σημαντικού αναπτυξιακού κύκλου που με οδηγό τον κλάδο του τουρισμού και της εστίασης, που πάντα αποτελούν πολύ σημαντικούς κλάδους στην Ελληνική οικονομία, θα μπορέσουμε για τα καλά να αφήσουμε πίσω μας αυτά τα δύσκολα δύο έτη της πανδημίας», τόνισε ο Πρωθυπουργός Κυριάκος Μητσοτάκης μετά την επίσκεψή του, το μεσημέρι, στην έκθεση υπηρεσιών εστίασης, φιλοξενίας και τροφοδοσίας HORECA 2022. Ο Πρωθυπουργός ξεναγήθηκε από τον Διευθύνοντα Σύμβουλο της διοργανώτριας εταιρείας, Θανάση Παναγούλια, στα περίπτερα των περίπου 550 εκθετών, οι οποίοι δραστηριοποιούνται σε κλάδους όπως τα τρόφιμα και τα ποτά, ο ξενοδοχειακός εξοπλισμός, τα μηχανήματα κουζίνας, το web marketing και η μηχανοργάνωση. «Είμαστε μπροστά σε μία πολύ καλή τουριστική περίοδο και το ενδιαφέρον των επιχειρήσεων, των ελληνικών επιχειρήσεων, για επενδύσεις για δημιουργία θέσεων απασχόλησης είναι εξαιρετικά έντονο», σημείωσε ο Κυριάκος Μητσοτάκης από τον εκθεσιακό χώρο της Metropolitan Expo. «Θα ήθελα να ευχαριστήσω σήμερα τον κ. Πρωθυπουργό για τη μεγάλη τιμή που μας έκανε ερχόμενος στην έκθεση HORECA, τη μεγαλύτερη έκθεση για τα ξενοδοχεία και τη μαζική εστίαση, όπου πραγματικά θεωρώ ότι πήρε μιας πρώτης τάξεως γεύση για την πραγματική οικονομία, τις εμπορικές πράξεις και είδε με τα δικά του μάτια όλη την αγορά, όλη την Ελλάδα, να έρχεται στην έκθεση προκειμένου να βρει εμπορικές λύσεις για τις επιχειρήσεις του. Ευχαριστούμε πολύ κ. Πρωθυπουργέ, μας τιμάτε ιδιαίτερα», ανέφερε από την πλευρά του ο κ. Παναγούλιας. Συνομιλώντας με εκθέτες και επισκέπτες, ο Κυριάκος Μητσοτάκης σημείωσε πως η κυβέρνηση έχει στηρίξει την επιχειρηματικότητα, την απασχόληση και την κοινωνία κατά τη διάρκεια της πανδημίας, ενώ παράλληλα δρομολόγησε σταδιακά την ασφαλή επαναλειτουργία της κοινωνικής ζωής. «Αφήσαμε πίσω τα δύσκολα, θα πάμε καλύτερα», είπε ο Κυριάκος Μητσοτάκης, ενώ είχε την ευκαιρία να δοκιμάσει σειρά προϊόντων από πολλές περιοχές της Ελλάδας, που αποτελούν μέρος της ελληνικής διατροφής αλλά και του μοναδικού γαστρονομικού προϊόντος που προσφέρει η χώρα μας σε όλους τους επισκέπτες. «Αν κρίνω από την κίνηση, θα πάμε καλά φέτος», ανέφερε. Τον Πρωθυπουργό συνόδευσε η Υφυπουργός Τουρισμού Σοφία Ζαχαράκη. Ολόκληρη η δήλωση του Πρωθυπουργού Κυριάκου Μητσοτάκη Χαίρομαι ιδιαίτερα που μου δόθηκε η δυνατότητα να επισκεφτώ σήμερα την HORECA, καθώς και ο κλάδος των εκθέσεων κάνει τη δική του σημαντική επανεκκίνηση. Αυτό το οποίο με χαροποίησε ιδιαίτερα ήταν η θετική ενέργεια την οποία αποπνέει ο εξαιρετικά δυναμικός κλάδος της εστίασης, των ξενοδοχείων, του catering, του καφέ. Είμαστε μπροστά σε μία πολύ καλή τουριστική περίοδο και το ενδιαφέρον των επιχειρήσεων, των ελληνικών επιχειρήσεων, για επενδύσεις, για δημιουργία θέσεων απασχόλησης, είναι εξαιρετικά έντονο. Νομίζω ότι αυτό πιστοποιήθηκε και σήμερα κατά τη σύντομη παραμονή μου στην έκθεση και πιστεύω ότι είμαστε μπροστά στην αρχή ενός νέου σημαντικού αναπτυξιακού κύκλου, που με οδηγό τον κλάδο του τουρισμού και της εστίασης, που πάντα αποτελούν πολύ σημαντικούς κλάδους στην Ελληνική οικονομία, θα μπορέσουμε για τα καλά να αφήσουμε πίσω μας αυτά τα δύσκολα δύο έτη της πανδημίας. Κάθε επιτυχία στην ολοκλήρωση της έκθεσης και του χρόνου με ακόμα περισσότερους εκθέτες και με ακόμα περισσότερους επισκέπτες. "
2022-02-10,28571,https://www.primeminister.gr/2022/02/10/28571,Δηλώσεις του Πρωθυπουργού Κυριάκου Μητσοτάκη στο πλαίσιο κοινών δηλώσεων με τον Πρωθυπουργό της Κροατίας Andrej Plenković μετά τη συνάντησή τους στο Ζάγκρεμπ | Ο Πρωθυπουργός της Ελληνικής Δημοκρατίας,"Είναι μεγάλη μου χαρά να βρίσκομαι εδώ στο Ζάγκρεμπ με τον φίλο Πρωθυπουργό της Κροατίας, τον Andrej Plenković, τον ευχαριστώ ειλικρινά για τη θερμή του φιλοξενία και εύχομαι σύντομα να επουλωθούν οι πληγές από τους τελευταίους καταστροφικούς σεισμούς σε αυτόν τον όμορφο τόπο. Δυστυχώς έχουμε και εμείς στην Ελλάδα τέτοια φυσικά φαινόμενα. Αντιλαμβανόμαστε πλήρως το μέγεθος και τις δυσκολίες τέτοιων προκλήσεων. Και ένα μεγάλο ευχαριστώ στον Andrej για την ταχύτητα με την οποία έσπευσε να υποστηρίξει την Ελλάδα κατά τη διάρκεια των καταστροφικών πυρκαγιών, στέλνοντάς μας ένα Καναντέρ όταν αντιμετωπίζαμε μεγάλες δυσκολίες. Μοιραζόμαστε ως εταίροι, ως σύμμαχοι με την Κροατία τις ίδιες αξίες, τις ίδιες αρχές για ένα κοινό όραμα, για μία ασφαλή και γεμάτη ευημερία Βαλκανική. Η Ελλάδα έχει υποστηρίξει θερμά την Ευρωατλαντική, την Ευρωπαϊκή ολοκλήρωση της Κροατίας και γι’ αυτό θα εξακολουθούμε να υποστηρίζουμε σθεναρά την ένταξη της Κροατίας στην Ευρωζώνη, στη Ζώνη Σένγκεν, αλλά και στον ΟΟΣΑ. Και βέβαια είμαι πολύ ικανοποιημένος για τη συμμετοχή της Κροατίας στο EUMED 9 -για πρώτη φορά είχαμε την ευκαιρία να βρεθούμε 9 μεσογειακές χώρες της Ευρώπης στην Αθήνα τον περασμένο Σεπτέμβριο- με πολλές ευκαιρίες να αναπτύξουμε περαιτέρω τις διμερείς οικονομικές μας σχέσεις. Χαίρομαι ιδιαίτερα που σημαντικές ελληνικές κατασκευαστικές εταιρείες συμμετέχουν σε σημαντικά έργα υποδομής στην Κροατία. Προσβλέπουμε και οι δύο χώρες σε μία εξαιρετική τουριστική χρονιά το 2022. Και βέβαια οφείλουμε να αναγνωρίσουμε ότι Ελλάδα και Κροατία είναι δύο χώρες πρωταγωνίστριες στην ανάπτυξη εντός του 2021. Και αυτό μας επιτρέπει να μπορούμε να στηρίζουμε τις οικονομίες μας, τα νοικοκυριά μας, τις επιχειρήσεις μας απέναντι στις σημαντικές αυξήσεις στις τιμές του ηλεκτρικού ρεύματος και του φυσικού αερίου. Και βέβαια είχαμε την ευκαιρία να συζητήσουμε τις προκλήσεις που αφορούν τα Δυτικά Βαλκάνια, να επαναβεβαιώσουμε ότι το μέλλον των Δυτικών Βαλκανίων πρέπει να είναι στην ευρωπαϊκή οικογένεια. Συζητήσαμε και ενημερώθηκα από τον φίλο Andrej για την ανησυχητική κατάσταση στη Βοσνία – Ερζεγοβίνη. Και συζητήσαμε βέβαια για τις κοινές προκλήσεις αντιμετώπισης του προσφυγικού – μεταναστευτικού προβλήματος. Η θέση της χώρας μας στο συγκεκριμένο θέμα είναι απλή. Εδράζεται από τη μία στον ανθρωπισμό και από την άλλη στην ασφάλεια: στη φύλαξη των ευρωπαϊκών και εθνικών συνόρων αλλά και στη διάσωση των κατατρεγμένων ανθρώπων. Και μάλιστα θυμάμαι την άμεση ανταπόκριση του Andrej ως προεδρεύοντος τότε του Ευρωπαϊκού Συμβουλίου που βρέθηκε μαζί μας στον Έβρο πριν από σχεδόν δύο χρόνια. Και επαναβεβαίωσε με αυτό τον τρόπο τη στήριξη των ευρωπαϊκών θεσμών στην επιτυχημένη προσπάθεια της Ελλάδος να φυλάξει τα ελληνικά σύνορα που ταυτόχρονα είναι και σύνορα της Ευρώπης. Συζητήσαμε τις εντάσεις και την ανησυχητική κατάσταση στην Ουκρανία, επαναβεβαιώσαμε την ενότητα του ευρωπαϊκού και ευρωατλαντικού μετώπου στην αντιμετώπιση της κρίσης αυτής, αλλά και την ευχή μας να οδηγηθούμε σύντομα σε μια αποκλιμάκωση της κρίσης. Και βέβαια συνεχάρην και τον Andrej για την επιλογή να αγοράσει και η Κροατία μαχητικά Rafale, κάτι το οποίο ανοίγει νέα περιθώρια για να συσφίξουμε περαιτέρω την αμυντική μας συνεργασία. Θα έχουμε την ευκαιρία να συνεχίσουμε την εποικοδομητική μας συζήτηση κατά τη διάρκεια του γεύματος. Σε λίγο θα συναντήσω τον Πρόεδρο της χώρας, τον Πρόεδρο του Κοινοβουλίου και με την ευκαιρία αυτή θέλω να επαναβεβαιώσω ότι οι σχέσεις μεταξύ Ελλάδας – Κροατίας βρίσκονται ίσως στο ισχυρότερο, στο καλύτερο σημείο στην ιστορία των δύο κρατών και μπορούν να γίνουν ακόμα καλύτερες. Και πάλι ευχαριστώ πάρα πολύ. "
2022-02-08,28556,https://www.primeminister.gr/2022/02/08/28556,Ενημερωτικό σημείωμα για τη συνάντηση του Πρωθυπουργού Κυριάκου Μητσοτάκη με τον Πρόεδρο του Μαυροβουνίου Milo Đukanović | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης συναντήθηκε σήμερα με τον Πρόεδρο του Μαυροβουνίου Milo Đukanović, ο οποίος πραγματοποιεί επίσημη επίσκεψη στη χώρα μας, την πρώτη επίσημη επίσκεψη αρχηγού κράτους του Μαυροβουνίου από την ανεξαρτητοποίησή του, το 2006. Κατά τη διάρκεια της συνάντησης συζητήθηκαν οι δυνατότητες και οι προοπτικές περαιτέρω ενίσχυσης της διμερούς συνεργασίας, με έμφαση στους τομείς της οικονομίας, του εμπορίου, της ενέργειας και του τουρισμού. Ο Κυριάκος Μητσοτάκης υπογράμμισε την σταθερή υποστήριξη της Ελλάδας στην ευρωπαϊκή προοπτική των Δυτικών Βαλκανίων, ενώ αναφέρθηκε στην έμπρακτη στήριξη της χώρας μας προς το Μαυροβούνιο, με την παροχή τεχνογνωσίας για ένταξη στην Ευρωπαϊκή Ένωση. Οι δύο ηγέτες αντάλλαξαν απόψεις για θέματα περιφερειακού και διεθνούς ενδιαφέροντος, ενώ ο Πρωθυπουργός ενημέρωσε τον συνομιλητή του για τις επικείμενες επισκέψεις του σε χώρες της περιοχής. Ο κ. Μητσοτάκης αποδέχθηκε την πρόσκληση του κ. Đukanović να επισκεφθεί το Μαυροβούνιο το επόμενο διάστημα. Κατά την έναρξη της συνάντησης των διευρυμένων αντιπροσωπειών οι δύο ηγέτες είχαν τον ακόλουθο διάλογο (με βάση τη διερμηνεία): Κυριάκος Μητσοτάκης: Κύριε Πρόεδρε, είναι ιδιαίτερη η χαρά μου που σας υποδεχόμαστε στην Ελλάδα, στην πρώτη επίσκεψη αρχηγού κράτους του Μαυροβουνίου μετά την ανεξαρτησία της χώρας σας. Και στη μακράν κατ ιδίαν συνάντησή μας είχαμε την ευκαιρία να επαναβεβαιώσουμε δύο σταθερές: η πρώτη είναι η εξαιρετική ποιότητα των διμερών μας σχέσεων αλλά και οι σημαντικές προοπτικές που ανοίγονται, κυρίως στον οικονομικό τομέα, και η δεύτερη είναι ότι η θέση των χωρών των Δυτικών Βαλκανίων είναι στην Ευρώπη. Η Ελλάδα θα εξακολουθεί να αγωνίζεται, να στηρίζει την ευρωπαϊκή προοπτική των χωρών των Δυτικών Βαλκανίων, προφανώς υπό την προϋπόθεση ότι πληρούνται όλες οι απαραίτητες προϋποθέσεις, αναγνωρίζοντας ταυτόχρονα όμως ότι αυτή η προοπτική, της ευρωπαϊκής πορείας των Δυτικών Βαλκανίων, είναι απολύτως απαραίτητη για να εξασφαλίσουμε τη σταθερότητα και την ευημερία στην ευρύτερη περιοχή μας. Οπότε με αυτές τις λίγες σκέψεις να σας υποδεχτώ και πάλι στην Αθήνα και θα χαρώ πολύ και στις διευρυμένες συζητήσεις που θα έχουμε σε λίγο να συζητήσουμε πιο λεπτομερώς τις περαιτέρω προοπτικές εμβάθυνσης των διμερών μας σχέσεων. Milo Đukanović: Κύριε Πρωθυπουργέ, θέλω πρώτα να σας ευχαριστήσω για τα θερμά λόγια φιλοξενίας και υποδοχής. Θέλω να σας διαβεβαιώσω ότι η αντιπροσωπεία μου και εγώ προσωπικά, νιώθουμε πάρα πολύ άνετα και όμορφα στην φίλη χώρα σας. Και ανεξάρτητα από το γεγονός ότι πρόκειται για την πρώτη επίσημη επίσκεψη μετά από την ανεξαρτητοποίηση της χώρας μας, δεν πρέπει να ξεχάσουμε ποτέ την μακροχρόνια παράδοση φιλίας μεταξύ των χωρών μας. Πέρυσι γιορτάσαμε μαζί την επέτειο των 140 χρόνων των διμερών σχέσεων μας -και 15 χρόνων υπολογίζοντας από την ανακήρυξη εκ νέου της ανεξαρτησίας του Μαυροβουνίου. Οπότε μαζί γιορτάζαμε -με τον Έλληνα πρέσβη που είναι στο Μαυροβούνιο- μαζί κάναμε κάποιες εκδηλώσεις, για να γιορτάσουμε όχι μόνο τα 140 χρόνια των διμερών σχέσεων, αλλά ταυτόχρονα και μια άλλη μεγάλη επέτειο, τα 200 χρόνια της Ελληνικής Ανεξαρτησίας. Θέλω επίσης να σας συγχαρώ για την αποτελεσματική διαχείριση των προβλημάτων που αντιμετωπίσαμε όλοι. Είναι το πρόβλημα της πανδημίας. Και βέβαια η Ελλάδα είχε να αντιμετωπίσει το πρόβλημα με τις πυρκαγιές. Και είναι η ευκαιρία να σας ευχαριστήσω για την παροχή βοήθειας που μας στείλατε στην πρώτη φάση του αγώνα κατά του κορονοϊού, ένα μεγάλο πακέτο με εξοπλισμό. Είχαμε, οι δυο μας, έναν πολύ ουσιώδη και ανοιχτό διάλογο πριν από λίγο. Και επειδή έχουμε συμφωνήσει μπορώ να πω για όλα όσα ειπώθηκαν εκεί, δεν νομίζω ότι χρειάζεται να συνεχίσουμε με τα ίδια, εκτός από δύο φράσεις που θέλω να προσθέσω. Θέλω να σας διαβεβαιώσω ότι το Μαυροβούνιο είναι αποφασισμένο για το ποιο είναι το μέλλον του. Ότι πρέπει να μείνουμε σταθερά στο δρόμο της ευρωπαϊκής ολοκλήρωσης για να διατηρήσουμε τη σταθερότητα και ειρήνη στην περιοχή. Και το δεύτερο σημείο που θέλω να σημειώσω είναι ότι όλη η περιοχή των Δυτικών Βαλκανίων χρειάζεται υποστήριξη και βοήθεια από την πλευρά της Ελλάδας, κυρίως στις διαπραγματεύσεις με τους εταίρους μας που είναι και στην Ευρωπαϊκή Ένωση και στο ΝΑΤΟ, ώστε να μπορέσουμε να ξεπεράσουμε ένα κενό που προφανώς έχει δημιουργηθεί στις διαπραγματεύσεις με την Ευρωπαϊκή Ένωση. Ολοι χρειαζόμαστε αυτήν την προστασία από την πλευρά της Ελλάδας. Οπότε εμείς στηριζόμαστε στην Ελλάδα, επειδή η Ελλάδα ως φίλη και γειτονική χώρα έχει μεγάλη κατανόηση για τα προβλήματά μας, καταλαβαίνει τι χρειαζόμαστε, τι αντιμετωπίζουμε. Έχει επίσης και επιρροή στην Ευρωπαϊκή Ένωση και μπορεί να μιλήσει με τους εταίρους και να τους πείσει ότι η περιοχή των Δυτικών Βαλκανίων δεν έχει άλλη προοπτική παρά μόνο ένταξη στην Ευρωπαϊκή Ένωση. Μιλήσαμε επίσης για τα εσωτερικά θέματα στη χώρα μας, οπότε αν συμφωνείτε μπορούμε να συνεχίσουμε με κάποια θέματα που αφορούν στη διμερή συνεργασία μας. "
2022-02-05,28547,https://www.primeminister.gr/2022/02/05/28547,Δήλωση του Πρωθυπουργού Κυριάκου Μητσοτάκη μετά την τελετή ενθρόνισης του Αρχιεπισκόπου Κρήτης κ. Ευγένιου | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης παραβρέθηκε στην τελετή ενθρόνισης του Αρχιεπισκόπου Κρήτης κ. Ευγένιου στο Ηράκλειο. Αμέσως μετά, ο Πρωθυπουργός έκανε την ακόλουθη δήλωση: Σήμερα είναι μία ηλιόλουστη, χαρμόσυνη ημέρα για το νησί μας, καθώς η Μεγαλόνησος υποδέχεται το νέο της ποιμενάρχη, σύμφωνα με τις αποφάσεις του Oικουμενικού Πατριαρχείου. Ο νέος Αρχιεπίσκοπος Ευγένιος είμαι σίγουρος ότι θα είναι ένας άξιος συνεχιστής της μακραίωνης, της βαριάς παράδοσης της Εκκλησίας της Κρήτης. Είμαι σίγουρος ότι θα κομίσει αυτό το πνεύμα ανανέωσης που πάντα χρειάζεται η Εκκλησία, προκειμένου να ανταποκρίνεται στις προκλήσεις των καιρών που αλλάζουν. Θα κομίσει πνεύμα ενότητας αλλά και αισιοδοξίας και είμαι σίγουρος ότι θα στρέψει το βλέμμα του σε αυτούς που το έχουν περισσότερο ανάγκη. Προσωπικά του εύχομαι ολόψυχα καλή δύναμη. Η πολιτεία, στα πλαίσια των διακριτών συνταγματικών ρόλων, θα στέκεται πάντα στο πλευρό της Εκκλησίας. Εξάλλου, όπως είπε και ο ίδιος, τον ίδιο λαό υπηρετούμε από διαφορετικές αφετηρίες. Και εύχομαι πάντα για την Κρήτη μας οι καμπάνες να ηχούν τόσο χαρμόσυνα όσο ήχησαν σήμερα. Εις έτη πολλά Δέσποτα. "
2022-02-03,28540,https://www.primeminister.gr/2022/02/03/28540,Ενημερωτικό σημείωμα για την επίσκεψη του Πρωθυπουργού Κυριάκου Μητσοτάκη στη Viva Wallet | Ο Πρωθυπουργός της Ελληνικής Δημοκρατίας,"«Να σας πω συγχαρητήρια για την πάρα πολύ σημαντική επιτυχία της εταιρείας να προσελκύσει το ενδιαφέρον ενός τραπεζικού κολοσσού, όπως είναι η JP Morgan. Θεωρώ πολύ σημαντική ψήφο εμπιστοσύνης στην εταιρία, αλλά συνολικά και στις δυνατότητες της χώρας αυτήν την επένδυση. Xαίρομαι ιδιαίτερα όταν καινοτόμες ελληνικές εταιρείες μπορούν και διακρίνονται σε επίπεδο αποτιμήσεων. Η Ελλάδα δεν είναι μόνο μία χώρα που στηρίζεται στον τουρισμό και στις θαυμάσιες παραλίες της, αλλά υπάρχει ένα ανθρώπινο δυναμικό στον τομέα της τεχνολογίας, που μας κάνει να είμαστε πολύ αισιόδοξοι ότι η τεχνολογία θα αποτελεί ένα ολοένα και μεγαλύτερο κομμάτι του ΑΕΠ της χώρας», σημείωσε ο Πρωθυπουργός Κυριάκος Μητσοτάκης απευθυνόμενος στους εργαζόμενους της Viva Wallet κατά την επίσκεψή του στα κεντρικά γραφεία της εταιρείας. «Χαίρομαι ιδιαίτερα για το γεγονός ότι η νομοθεσία για τα Stock Οptions που είναι δικό μας δημιούργημα εφαρμόζεται στην πράξη, με αποτέλεσμα η υπεραξία η οποία δημιουργείται να διαχέεται σε όλους τους εργαζόμενους. Για μένα αυτό είναι ένα νέο μοντέλο διοίκησης των επιχειρήσεων. Αυτός ο συμμετοχικός -ας το πούμε- καπιταλισμός γύρω από τις Start Up είναι το μοντέλο του μέλλοντος. Είναι αυτό το οποίο τελικά συνδέει την επιτυχία της εταιρείας με την ευημερία του εργαζόμενου. Και νομίζω αυτό το οποίο βλέπουμε εδώ το βλέπουμε και σε πολλές ελληνικές Start Up. Μία άλλη κουλτούρα δουλειάς συλλογικής, ένα άλλο εργασιακό περιβάλλον, ξαναγράφουμε ουσιαστικά και τους κανόνες των εργασιακών σχέσεων προς το καλύτερο», τόνισε ο Κυριάκος Μητσοτάκης ενώ από την πλευρά του ο CEO & Co Founder της Viva Wallet, Χάρης Καρώνης, υπογράμμισε ότι «η συγκεκριμένη επένδυση έχει συνδυαστεί μαζί με μια κίνηση που έγινε ουσιαστικά να ωριμάσει το πρόγραμμα, το Share Option plan, που έχουμε στους υπαλλήλους της εταιρείας και αυτό χάρη σ’ ένα νόμο που έχει γίνει από την κυβέρνηση. Έχει νομίζω πάρα πολύ θετικά αποτελέσματα και θα θέλαμε να σας ευχαριστήσουμε γι’ αυτό». Ο Πρωθυπουργός αναφέρθηκε και στο ευρύτερο πλέγμα πολιτικών υπέρ της εργασίας και της αύξησης του εισοδήματος των εργαζομένων, που έχει λάβει η κυβέρνηση. «Δεν είναι μόνο τα stock options, καταργήσαμε, το ξέρετε καλά, την εισφορά αλληλεγγύης, μειώσαμε τις εργοδοτικές εισφορές, άρα κάναμε την φορολόγηση της εργασίας πολύ πιο χαμηλή διότι και αυτό παίζει ένα ρόλο διότι τελικά αυτό το οποίο σας ενδιαφέρει δεν είναι οι απολαβές προ φόρων είναι τι μένει τελικά μετά από φόρους. Άρα, καταργώντας την εισφορά αλληλεγγύης και μειώνοντας τις εργοδοτικές εισφορές βοηθάμε εργαζόμενους να έχουν περισσότερο διαθέσιμο εισόδημα που είναι και ουσιαστικά η βασική άμυνα που έχουμε απέναντι και στις πληθωριστικές πιέσεις», τόνισε. Ο κ. Μητσοτάκης αναφέρθηκε και στις μεγάλες αλλαγές που έχουν επιτευχθεί στον ψηφιακό μετασχηματισμό του κράτους. «Νομίζω ότι αυτό το οποίο έχει γίνει στο ψηφιακό κράτος είναι κάτι το οποίο μας πιστώνεται ως μια μεγάλη επανάσταση στον τρόπο με τον οποίο μπορούμε να συναλλασσόμαστε ως πολίτες και ως επιχειρήσεις με το κράτος». Ο Κυριάκος Μητσοτάκης ξεναγήθηκε στους χώρους της εταιρείας, πραγματοποίησε συνάντηση με τα διοικητικά στελέχη και στη συνέχεια συμμετείχε σε συζήτηση με τους εργαζόμενους. Στη συνάντηση με τα διοικητικά στελέχη συμμετείχαν, o CEO & Co Founder της Viva Wallet, Χάρης Καρώνης, ο CIO & Co-Founder της Viva Wallet, CEO Vivabank, Μάκης Αντύπας, ο Senior VP for Strategy & Business Development, Γιάννης Λάριος, ο Senior VP for Corporate Development, Δημήτρης Μακρής, η Legal & Compliance Director της εταιρείας, Βίκυ Γκουτζαμάνη καθώς και ο Σύμβουλος Διοίκησης & Πρόεδρος Vivabank, Βασίλης Τραπεζάνογλου. Από κυβερνητικής πλευράς συμμετείχε ο επικεφαλής του Οικονομικού γραφείου του Πρωθυπουργού, Αλέξης Πατέλης. Η επίσκεψη του Πρωθυπουργού έρχεται περίπου μια εβδομάδα μετά τη συνάντηση του Κυριάκου Μητσοτάκη με τον Πρόεδρο και Διευθύνοντα Σύμβουλο της JP Morgan Chase, Jamie Dimon, στο Μέγαρο Μαξίμου, και αφότου η JPMorgan ανακοίνωσε ότι θα εξαγοράσει το 48,5% της διαδικτυακής τράπεζας Viva Wallet, σε μια κίνηση που αποτελεί «ψήφο εμπιστοσύνης» στην Ελλάδα. Μετά την Microsoft, την Amazon, την Google, την Pfizer και τη Cisco, η JP Morgan επιβεβαίωσε ότι η Ελλάδα αποτελεί πλέον κέντρο για ολόκληρη την περιοχή των Βαλκανίων και της Ανατολικής Μεσογείου. Η εξέλιξη αυτή έρχεται σε συνέχεια των ουσιαστικών μεταρρυθμίσεων της κυβέρνησης που βελτιώνουν την ελκυστικότητα της χώρας, αναβαθμίζουν το επενδυτικό περιβάλλον, αυξάνουν την απασχόληση με νέες, καλά αμειβόμενες θέσεις εργασίας. Η επένδυση από την JPMorgan Chase Σύμφωνα με την J.P. Morgan Payments, η στρατηγική επένδυση στη Viva Wallet είναι μία σύμπραξη που συνάδει με την οικονομική δραστηριότητά της – η οποία συνδυάζει υπηρεσίες για τα λογιστήρια επιχειρήσεων, τη χρηματοδότηση του εμπορίου, δυνατότητες με κάρτες και εμπορικές υπηρεσίες – για να προσφέρει μία ολοκληρωμένη εμπειρία πληρωμών σε πελάτες σε όλο το φάσμα της οικονομίας. Τα οφέλη για τους εργαζομένους από το πρόγραμμα Share Option της Viva Wallet Η Viva Wallet δημιούργησε ένα φιλόδοξο Share Option Plan το 2018, με στόχο την προσέλκυση και διατήρηση υψηλού επιπέδου ανθρώπινου δυναμικού, καθιστώντας τους παράλληλα «intrapreneurs». Επιπλέον, έχει ως στόχο να ανταμείψει τους ανθρώπους της που για πολύ μεγάλο χρονικό διάστημα (σε ορισμένες περιπτώσεις ξεπερνούν τα 10 ή και 20 χρόνια) εργάζονται στην εταιρεία. Μέσω του προγράμματος share option (πρόγραμμα παροχής δικαιωμάτων προαίρεσης μετοχών), η Viva Wallet έχει διανείμει 35.000 μετοχές σε 200 άτομα. Οι επιλογές αυτές θα κατοχυρωθούν ως μετοχές κατά το κλείσιμο της συναλλαγής Viva Wallet – JPMorgan και θα αγοραστούν από τις εταιρείες συμμετοχών (WeRealize και JPMorgan) σε συμφωνημένη τιμή συναλλαγής. Τον Πρωθυπουργό συνόδευαν κατά την επίσκεψή του ο επικεφαλής του Οικονομικού γραφείου του Πρωθυπουργού, Αλέξης Πατέλης και ο Διευθυντής του γραφείου Τύπου, Δημήτρης Τσιόδρας. Ακολουθεί ο διάλογος του Πρωθυπουργού Κυριάκου Μητσοτάκη και του Χάρη Καρώνη, CEO & Co Founder, Viva Wallet κατά την έναρξη της συζήτησης με εργαζόμενους της εταιρείας: Χάρης Καρώνης, CEO & Co Founder, Viva Wallet: Ευχαριστούμε που ήρθατε, κύριε Πρόεδρε, σήμερα στην εταιρεία. Νομίζω ότι έχουμε μια πολύ σημαντική στιγμή δεδομένης της επένδυσης της JP Morgan στη Viva Wallet. Έχει συνδυαστεί αυτή η συγκεκριμένη επένδυση μαζί με μια κίνηση που έγινε ουσιαστικά να ωριμάσει το πρόγραμμα, το Share Option Plan που έχουμε στους υπαλλήλους της εταιρείας. Και αυτό χάρη σ’ ένα νόμο που έχει γίνει από την κυβέρνηση. Έχει, νομίζω, πάρα πολύ θετικά αποτελέσματα και θα θέλαμε να σας ευχαριστήσουμε γι’ αυτό. Κυριάκος Μητσοτάκης: Εγώ χαίρομαι πάρα πολύ που μου δίνεται η δυνατότητα να σας επισκεφθώ σήμερα. Να σας πω συγχαρητήρια για την πάρα πολύ σημαντική επιτυχία της εταιρείας να προσελκύσει το ενδιαφέρον ενός τραπεζικού κολοσσού, όπως είναι η JP Morgan. Θεωρώ πολύ σημαντική ψήφο εμπιστοσύνης στην εταιρία, αλλά συνολικά και στις δυνατότητες της χώρας αυτή την επένδυση και χαίρομαι ιδιαίτερα όταν καινοτόμες ελληνικές εταιρείες μπορούν και διακρίνονται σε επίπεδο αποτιμήσεων. Είστε ο πρώτος ελληνικός «μονόκερος». Αλλά κυρίως διακρίνονται γιατί έχουν τη δυνατότητα να παράγουν τεχνολογία και τεχνογνωσία, η οποία είναι παγκοσμίως ανταγωνιστική. Ο λόγος για τον οποίον έρχονται μεγάλοι επενδυτές και ενδιαφέρονται να επενδύσουν σε ελληνικές εταιρείες δεν έχει να κάνει μόνο με την ελληνική αγορά. Και αυτή είναι η μεγάλη αξία μιας εταιρείας, όπως η Viva Wallet, ότι μπορείτε -και έχετε κάθε λόγο να είστε εξαιρετικά περήφανοι γι’ αυτό- να παράγεται τεχνολογία παγκοσμίως ανταγωνιστική. Και νομίζω ότι αυτό βλέπουν πολλοί που αντιλαμβάνονται ότι η Ελλάδα δεν είναι μόνο μία χώρα που στηρίζεται στον τουρισμό και στις θαυμάσιες παραλίες της, αλλά υπάρχει ένα ανθρώπινο δυναμικό στον τομέα της τεχνολογίας που μας κάνει να είμαστε πολύ αισιόδοξοι ότι η τεχνολογία θα αποτελεί ένα ολοένα και μεγαλύτερο κομμάτι του ΑΕΠ της χώρας. Θεωρώ πολύ σημαντικό αυτό το οποίο είπαμε, ότι η Viva Wallet είναι ένα ελληνικό ΑΦΜ, είναι μία εταιρεία που μένει στην Ελλάδα, φορολογείται στην Ελλάδα, εξακολουθεί και ελέγχεται κατά πλειοψηφία από Έλληνες μετόχους και βέβαια χαίρομαι ιδιαίτερα για το γεγονός ότι η νομοθεσία για τα Stock Options που είναι δικό μας δημιούργημα, εφαρμόζεται στην πράξη, με αποτέλεσμα η υπεραξία η οποία δημιουργείται, να διαχέεται σε όλους τους εργαζόμενους. Σε αυτούς που συμμετέχουν ήδη, σε αυτούς που θα συμμετέχουν. Για μένα αυτό είναι ένα νέο μοντέλο διοίκησης των επιχειρήσεων. Αυτός ο συμμετοχικός -ας το πούμε- καπιταλισμός γύρω από τις startups είναι το μοντέλο του μέλλοντος. Είναι αυτό το οποίο τελικά συνδέει την επιτυχία της εταιρείας με την ευημερία του εργαζόμενου. Και νομίζω αυτό το οποίο βλέπουμε εδώ το βλέπουμε και σε πολλές ελληνικές startups. Μία άλλη κουλτούρα δουλειάς συλλογικής, ένα άλλο εργασιακό περιβάλλον, ξαναγράφουμε ουσιαστικά και τους κανόνες προς το καλύτερο, θέλω να το τονίσω αυτό, των εργασιακών σχέσεων και το πώς αντιλαμβανόμαστε το να δουλεύεις για μία εταιρεία η οποία εν μέρει στο ποσοστό που σου αναλογεί σου ανήκει ουσιαστικά. Και αυτό για εμένα έχει πάρα πολύ μεγάλη σημασία. Και βέβαια να τονίσω ότι και όλος ο κόσμος των startups είναι και ένας κόσμος βαθιά αξιοκρατικός. Προχωράς ανάλογα με τη δουλειά σου, με την επιτυχία σου, με τη συνεισφορά σου στην εταιρεία. Και βέβαια αυτό κάνει και πάρα πολλούς νέους και λιγότερο νέους που έφυγαν από την Ελλάδα τα χρόνια της κρίσης να σκέφτονται να γυρίσουν πίσω. Η Ελλάδα είναι μία χώρα με καταπληκτική ποιότητα ζωής. Αν μπορεί να προσφέρει καλή εργασία και καλές απολαβές, για κάποιον ο οποίος είναι Έλληνας η επιστροφή είναι περίπου μονόδρομος και αυτό είναι κάτι που αρχίζουμε και το βλέπουμε να γίνεται. Γι’ αυτό και έχουμε δώσει και μια σειρά από φορολογικά κίνητρα και για τις επιστροφές από το εξωτερικό νέων αλλά δίνουμε φορολογικά κίνητρα και σε angel investors, σε, όπως ξέρετε, υπεραποσβέσεις για R&D, κάτι το οποίο σας ενδιαφέρει και εσάς ιδιαίτερα. Αποκτούμε δηλαδή μία συνολική πολιτική για να στηρίξουμε τον κλάδο της τεχνολογίας. Τέλος, να σας πω ότι ίσως δεν το γνωρίζετε αλλά και προσωπικά για εμένα, το κουβεντιάζαμε πριν, όταν ξεκίνησε η Viva Wallet είχα δρομολογήσει τότε στην Εθνική το πρώτο Technology Fund που επένδυε ποτέ στην Ελλάδα. Τότε ήταν ίσως πριν από την ώρα του. Αλλά αυτό το δυναμικό πια αναπτύσσεται και … Χάρης Καρώνης, CEO & Co Founder, Viva Wallet: Νομίζω είναι σε καλό δρόμο. Νομίζω ότι γίνονται καλές προσπάθειες. Κυριάκος Μητσοτάκης: Και αυτό είναι που μας χαροποιεί ιδιαίτερα και εμείς θα στηρίξουμε τον κλάδο της τεχνολογίας. Είμαστε οι ίδιοι πάροχοι και αγοραστές τεχνολογίας. Νομίζω ότι αυτό το οποίο έχει γίνει στο ψηφιακό κράτος είναι κάτι το οποίο μας πιστώνεται ως μια μεγάλη επανάσταση στον τρόπο με τον οποίο μπορούμε να συναλλασσόμαστε ως πολίτες και ως επιχειρήσεις με το κράτος. Έχουμε πάρα πολλά πράγματα ακόμα να κάνουμε. Και πιστεύω ότι εταιρίες όπως εσείς μπορεί να είστε και σύμμαχοι σε μία μεγάλη προσπάθεια την οποία κάνουμε, η οποία ήδη φέρνει αποτελέσματα, να αυξήσουμε το ποσοστό των ηλεκτρονικών συναλλαγών για να περιορίσουμε και τη φοροδιαφυγή κυρίως στις πιο μικρές συναλλαγές. Είναι κάτι το οποίο μας ενδιαφέρει πολύ. Το είδαμε να γίνεται, γίνεται ήδη, γίνεται κατά τη διάρκεια της πανδημίας. Και με έξυπνα εργαλεία, όπως το Freedom Pass, το οποίο ήταν μια πολύ μεγάλη επιτυχία από όλες τις πλευρές και γιατί αύξησε τα ποσοστά εμβολιασμού και γιατί μπορέσαμε να στοχεύσουμε τις παροχές που δίναμε σε ηλεκτρονικό χρήμα στην κατεύθυνση την οποία θέλαμε, νομίζω ότι μπορεί να είναι ένα μοντέλο για το πως η τεχνολογία μπορεί να μας βοηθήσει σε δημόσιες πολιτικές οι οποίες να έχουν συνολικά ένα πολύ θετικό αποτύπωμα για το κράτος, για τα δημόσια οικονομικά, για την κοινωνία συνολικά. Χάρης Καρώνης, CEO & Co Founder, Viva Wallet: Νομίζω ότι θα κρατήσω από αυτό που είπατε, από την τοποθέτησή σας κάτι πάρα πολύ σημαντικό προσθέτοντάς του μια βασική έννοια. Για εμάς οι άνθρωποι πρέπει να είναι «intrapreneurs», πρέπει να είναι δηλαδή, να έχουν το πνεύμα και τη στόφα του επιχειρηματία όντας υπάλληλοι. Το Stock Option Plan είναι κάτι που γυρνάει το mindset, γυρνάει τη λογική των ανθρώπων προς αυτή την κατεύθυνση. Και εμείς έχουμε στηρίξει πάρα πολύ αυτό το συγκεκριμένο τρόπο λειτουργίας και προς αυτή την κατεύθυνση για μια ακόμη φορά εγώ θα πω ευχαριστούμε πάρα πολύ για το κομμάτι των Stock Options εκ μέρους όλων των υπαλλήλων. Η αλήθεια είναι ότι όταν ξεκινήσαμε να σχεδιάζουμε το πρόγραμμα αντιμετωπίζαμε μια εσωτερική καταρχήν δυσπιστία γιατί δεν υπήρχε ο συγκεκριμένος νόμος. Ελπίζαμε να φτιάξατε έναν συγκεκριμένο νόμο που τελικά τον φτιάξατε. Οπότε σας ευχαριστούμε για αυτό. Κυριάκος Μητσοτάκης: Και πιστεύω ότι αυτό είναι κάτι το οποίο είναι το μέλλον τελικά πιστεύω για όλες τις επιχειρήσεις. Όχι μόνο για τις επιχειρήσεις τεχνολογίας. Και θα αντιλαμβάνονται και οι επιχειρήσεις ότι αξίζει τον κόπο, για τους μετόχους λέω, να κάνεις, να δώσεις ένα κομμάτι μικρό, μεγαλύτερο της δικής σου περιουσίας, ουσιαστικά της περιουσίας του μετόχου στους εργαζόμενους διότι το όφελος το οποίο θα έχεις σε επίπεδο παραγωγικότητας, κλίματος και γενικά διάθεσης να γίνεις αυτό το οποίο λες, να γίνεις ένας εργαζόμενος ο οποίος ταυτόχρονα είναι και συμμετέχει στην εταιρία, άρα μπορεί να προσβλέπει σε μια υπεραξία, είναι πολλαπλάσιο από το να θυσιάσεις ένα κομμάτι της εταιρείας το οποίο θεωρείς ότι σου ανήκει. Δηλαδή αλλάζουμε ουσιαστικά, σπάμε, τα Stock Options σπάνε το παραδοσιακό κλισέ μεταξύ εργοδότη και εργαζόμενου. Και αυτό αρχίζει να γίνεται. Χάρης Καρώνης, CEO & Co Founder, Viva Wallet: Οι στόχοι γίνονται κοινοί. Κυριάκος Μητσοτάκης: Ναι, ακριβώς. Και τα συμφέροντα είναι ευθυγραμμισμένα. Και γι’ αυτό εγώ πιστεύω τόσο πολύ σε αυτά και η πρόθεσή μας είναι να μπορούμε να τα επεκτείνουμε και σε άλλους κλάδους, να δώσουμε αυτή τη δυνατότητα διότι μην ξεχνάμε ότι είμαστε σε μια παγκόσμια αγορά για ταλέντο και αν το κάνουμε εμείς, είναι πολύ πιθανόν οι εργαζόμενοι να φεύγουν και εκτός Ελλάδος. Δηλαδή θα χάνουμε καλούς ανθρώπους στο εξωτερικό, σε άλλους εργοδότες, όχι Έλληνες. Και βέβαια εκεί έχει και μια μεγάλη σημασία το γεγονός ότι δεν είναι μόνο τα Stock Options. Καταργήσαμε, το ξέρετε καλά, την εισφορά αλληλεγγύης, μειώσαμε τις εργοδοτικές εισφορές, άρα κάναμε τη φορολόγηση της εργασίας πολύ πιο χαμηλή. Διότι και αυτό παίζει ένα ρόλο διότι τελικά αυτό το οποίο σας ενδιαφέρει δεν είναι οι απολαβές προ φόρων είναι τι μένει τελικά μετά από φόρους. Άρα μειώνοντας, καταργώντας την εισφορά αλληλεγγύης και μειώνοντας τις εργοδοτικές εισφορές βοηθάμε εργαζόμενους να έχουν περισσότερο διαθέσιμο εισόδημα που είναι και ουσιαστικά η βασική άμυνα που έχουμε απέναντι και στις πληθωριστικές πιέσεις. Και ταυτόχρονα βοηθάμε και τις εταιρείες να μειώσουμε το κόστος πρόσληψης σε σχέση με το τι συμβαίνει σε άλλες χώρες. Μας λείπει ακόμα μία μονάδα στη μείωση των εργοδοτικών εισφορών για να φτάσουμε εκεί που θέλουμε, θα γίνει και αυτό. Χθες, με την ανακοίνωσή μας κλείσαμε και υπερκαλύψαμε τη δέσμευσή μας για τη μείωση του φόρου ακίνητης περιουσίας. Έχουμε ήδη φτάσει σε μία φορολόγηση των κερδών στο 22% και θα μείνουμε εκεί. Θεωρούμε ότι είναι μία εύλογη φορολόγηση πια, αλλά ξεκινήσαμε από το 29%. Και πιστεύω ότι δημιουργούμε ένα πλαίσιο μιας δίκαιης φορολόγησης που θα έχει και ένα έντονο αναπτυξιακό πρόσημο. Και αυτό ακριβώς είναι και η λογική που δώσαμε προνομιακή φορολόγηση στα Stock Options ακριβώς για να ενθαρρύνουμε αυτό το εργαλείο. "
2022-02-03,28535,https://www.primeminister.gr/2022/02/03/28535,"Δήλωση του Πρωθυπουργού Κυριάκου Μητσοτάκη για την απώλεια του πρώην Προέδρου της Δημοκρατίας, Χρήστου Σαρτζετάκη | Ο Πρωθυπουργός της Ελληνικής Δημοκρατίας","Με θλίψη πληροφορήθηκα την απώλεια του πρώην Προέδρου της Δημοκρατίας και ακέραιου δικαστή Χρήστου Σαρτζετάκη. Στα ταραγμένα χρόνια της δεκαετίας του ‘60, ως νεαρός τότε ανακριτής, ταυτίστηκε με την καταγγελία των εξωθεσμικών μηχανισμών στην υπόθεση Λαμπράκη. Αυτών, που, δυστυχώς, ήλθαν στο προσκήνιο με την επτάχρονη δικτατορία, οδηγώντας και στη δική του δίωξη. Πολλά χρόνια μετά, το 1985, η ανάδειξή του στο ύπατο αξίωμα συνέβη σε συνθήκες πόλωσης και η παράταξή μας δεν τον στήριξε. Συνεργάστηκε, ωστόσο μαζί του σεβόμενη τον συνταγματικό του ρόλο. Όπως και ο ίδιος άσκησε με τον δικό του τρόπο, αλλά πάντως με θεσμική αυστηρότητα, τα καθήκοντά του. Στο διάστημα 1989-90, μάλιστα, σε ένα περιβάλλον και πάλι υψηλής πολιτικής έντασης, οι χειρισμοί του για τον σχηματισμό κυβέρνησης υπήρξαν ανεπίληπτοι. Μια θητεία που άρχισε με αντιδικίες ολοκληρώθηκε, έτσι, σε κλίμα ομαλότητας. Και σε αυτό, η προσωπικότητα του Χρήστου Σαρτζετάκη είχε το δικό της μερίδιο. Στους οικείους του απευθύνω τα ειλικρινή μου συλλυπητήρια. "
2022-02-02,28516,https://www.primeminister.gr/2022/02/02/28516,Δήλωση του Πρωθυπουργού Κυριάκου Μητσοτάκη για τη νέα μείωση του ΕΝΦΙΑ | Ο Πρωθυπουργός της Ελληνικής Δημοκρατίας,"Η κυβέρνηση προχωράει, σήμερα, σε μία νέα γενναία μόνιμη μείωση του ΕΝΦΙΑ κατά 13%. Υπερκαλύπτει, έτσι, τη δέσμευσή της για συνολική ελάφρυνση κατά 30% της φορολόγησης της ακίνητης περιουσίας. Μια απόφαση δίκαιη για την κοινωνία και επωφελής για την οικονομία. Που σημαίνει ότι οι Έλληνες θα κληθούν να πληρώνουν, πλέον, κάθε χρόνο, 860.000.000 ευρώ λιγότερα σε σχέση με το 2018. Και 350.000.000 λιγότερα, μόνο μέσα στο 2022. Νιώθω την πολιορκία που δέχεται το μέσο εισόδημα από τη διεθνή ενεργειακή κρίση και τις ανατιμήσεις που προκαλεί όπως παντού στην Ευρώπη. Γι’ αυτό και η Πολιτεία συνεχίζει να καλύπτει μέρος των αυξήσεων στους λογαριασμούς του ρεύματος. Επιμένει, όμως και στη σταθερή αποκλιμάκωση των φόρων και των εισφορών για να τονώσει το διαθέσιμο εισόδημα όλων των νοικοκυριών. Και, την 1η Μαΐου θέτει σε εφαρμογή και δεύτερη σημαντική αύξηση του κατώτατου μισθού. Με το νέο πλαίσιο, 8 στους 10 συμπολίτες μας θα πληρώνουν ακόμα μικρότερο ΕΝΦΙΑ. Αρκετοί θα καταβάλουν το ίδιο ποσό. Ενώ, μία μικρή μειοψηφία, περίπου 6%, θα δει μια λελογισμένη επιβάρυνση. Είναι μία στοιχειώδης ανταπόδοση προς όλη την κοινωνία, καθώς η πραγματική αξία της περιουσίας σε ορισμένες περιοχές, έχει διπλασιαστεί ή και τριπλασιαστεί. Το πλήρες σχέδιό μας για την ακίνητη περιουσία θα παρουσιάσει σε λίγο ο Υπουργός Οικονομικών. Πυρήνας του, πάντως, είναι η αισθητή υποχώρηση του βασικού φόρου σε κτίσματα, ενώ στα οικόπεδα η μείωση φτάνει το 50%. Έτσι, το μεγαλύτερο όφελος προκύπτει για ιδιοκτησίες σε ζώνες μέσης και χαμηλότερης αξίας. Πρόκειται δηλαδή, για μία σαφή επιλογή υπέρ της μεσαίας τάξης και των πιο αδύναμων. Είναι χαρακτηριστικό, ότι ελάφρυνση 30% θα έχουν, στο εξής, τα ακίνητα αξίας μέχρι 100.000 ευρώ αντί των 60.000 ευρώ, που ίσχυε έως τώρα. Η κλιμάκωση του φόρου γίνεται δικαιότερη. Και σ’ αυτόν έχει ενσωματωθεί και ο συμπληρωματικός ΕΝΦΙΑ που παύει να υφίσταται. Ενώ, όπως είπα, η συνολική μείωση των επιβαρύνσεων για τους πολίτες ανέρχεται στα 350.000.000 ετησίως αντί των 70.000.000 που προέβλεπε ο προϋπολογισμός. Η νέα πρωτοβουλία εδράζεται στη συνεπή οικονομική πολιτική που ακολουθούμε και επιτρέπει ανάλογα πρόσθετα μέτρα ανακούφισης. Επιδρά συνδυαστικά με άλλες μόνιμες ρυθμίσεις, όπως οι μικρότεροι φορολογικοί συντελεστές, η αναστολή της Εισφοράς Αλληλεγγύης στον ιδιωτικό τομέα και ο μηδενισμός του φόρου στις γονικές παροχές. Αλλά και αθροιστικά, με έκτακτες παρεμβάσεις όπως το διπλό Εγγυημένο Εισόδημα του Δεκεμβρίου και τα αυξημένα επιδόματα στους χαμηλοσυνταξιούχους. Είναι, ωστόσο, μία κίνηση ρεαλιστική, που δεν υπερβαίνει τα δημοσιονομικά όρια. Γιατί κάθε βήμα προς τα εμπρός πρέπει να γίνεται με τρόπο που δεν θα οδηγεί σε δύο βήματα προς τα πίσω. Έτσι η πατρίδα μας έμεινε όρθια και αναπτύχθηκε μέσα στη διετή κρίση. Έτσι θα αντιμετωπίσει, τώρα, και τις πρόσκαιρες παγκόσμιες αναταράξεις. Όρθια η χώρα, αλλά και όρθιοι οι πολίτες. Με τη δική μας στήριξη και τις δικές τους δυνάμεις. "
2022-01-28,28467,https://www.primeminister.gr/2022/01/28/28467,Διάλογος του Πρωθυπουργού Κυριάκου Μητσοτάκη με την Πρόεδρο της Δημοκρατίας Κατερίνα Σακελλαροπούλου κατά την έναρξη της συνάντησής τους | Ο Πρωθυπουργός της Ελληνικής Δημοκρατίας,"Κ. Μητσοτάκης: Είχαμε μια δύσκολη εβδομάδα κυρία Πρόεδρε, ειδικά για τους συμπολίτες μας στην Αττική, η οποία δοκιμάστηκε από αυτή την πρωτοφανή χιονόπτωση της «Ελπίδας». Αυτό το οποίο θέλω να σας τονίσω είναι ότι η προσπάθεια για να χτίσουμε ένα ανθεκτικό και αποτελεσματικό κράτος είναι συνεχής και αποτελεί αδιαπραγμάτευτη προτεραιότητα για την Κυβέρνηση. Θα υπάρχουν και πισωγυρίσματα, θα υπάρχουν και αστοχίες, τις οποίες πάντα με θάρρος οφείλουμε να αναγνωρίζουμε, κυρίως για να μπορούμε να μαθαίνουμε από τα λάθη μας και να γινόμαστε συνέχεια καλύτεροι. Όμως, πρέπει να σας πω ότι συνολικά η δουλειά που έχει γίνει στον τομέα της Πολιτικής Προστασίας αυτούς τους 30 μήνες θεωρώ ότι είναι πολύ σημαντική. Έχουμε βάλει τα θεμέλια για να μπορέσουμε να αποκτήσουμε διαδικασίες, εξοπλισμό, εκπαίδευση έτσι ώστε να είμαστε έτοιμοι να αντιμετωπίσουμε οποιοδήποτε απρόοπτο όσο έντονο κι αν είναι αυτό. Και σ΄ αυτό το δρόμο θα συνεχίσουμε να πορευόμαστε δουλεύοντας ακόμη πιο σκληρά για να μπορέσουμε να είμαστε τελικά επιτυχημένοι στους στόχους τους οποίους έχουμε θέσει. Ήθελα επίσης να σας ενημερώσω ότι χθες είχαμε στον τομέα της οικονομίας μια πιστεύω, πολύ σημαντική εξέλιξη, μας επισκέφθηκε ο Διευθύνων Σύμβουλος και ελληνικής καταγωγής Jamie Dimon, μιας από τις μεγαλύτερες τράπεζες στον κόσμο, της JPMorgan, η οποία αποφάσισε να κάνει μια πάρα πολύ σημαντική και πολύ μεγάλη επένδυση στην πατρίδα μας, η οποία σηματοδοτεί και μια έμπρακτη ψήφο εμπιστοσύνης αυτής της τράπεζας στις προοπτικές της ελληνικής οικονομίας. Επενδύοντας σε μια εταιρεία ουσιαστικά αυτοδημιούργητων ανθρώπων αποδεικνύει και τον δυναμισμό που υπάρχει σήμερα σ΄ αυτό το οικοσύστημα των ελληνικών νεοφυών επιχειρήσεων και φυσικά είναι μία επένδυση η οποία είχε όφελος και για όλους τους εργαζόμενους της εταιρείας οι οποίοι αποκόμισαν πολύ σημαντικά οικονομικά οφέλη μέσω αυτής της διαδικασίας των stock options την οποία έχει θεσμοθετήσει αυτή η κυβέρνηση και μακάρι και άλλες πολλές ελληνικές νεοφυείς επιχειρήσεις να έχουν μία αντίστοιχη πορεία. Αυτό δεν σημαίνει ότι και στον τομέα της οικονομίας παρά τους γρήγορους ρυθμούς ανάπτυξης παραγνωρίζουμε τις δυσκολίες που υπάρχουν. Γνωρίζω πολύ καλά ότι το πρώτο μέλημα των πολιτών σήμερα είναι η ακρίβεια, μια εισαγόμενη ακρίβεια, αποτέλεσμα πληθωριστικών πιέσεων προερχόμενων από τις ανατιμήσεις στην αγορά της ενέργειας. Πλην όμως υποχρέωση της κυβέρνησης είναι η ανάπτυξη η οποία δρομολογείται να αφορά όλους τους Έλληνες πολίτες, κανείς να μη μένει πίσω. Γι’ αυτό η Κυβέρνηση θα παραμείνει απολύτως συνεπής στην πολιτική στήριξης του διαθέσιμου εισοδήματος όλων των πολιτών για να αντιμετωπίσουν πιο αποτελεσματικά και αυτό το κύμα ακρίβειας το οποίο ελπίζουμε να είναι πρόσκαιρο, αλλά κανείς δεν μπορεί να προβλέψει με απόλυτη ακρίβεια πότε αυτό θα τελειώσει. Φυσικά το διαθέσιμο εισόδημα των πολιτών στηρίζεται με δύο τρόπους: μέσω της μείωσης των φόρων που αποτελεί αδιαπραγμάτευτη πολιτική της κυβέρνησης αυτής, το έχουμε αποδείξει εξάλλου και θα συνεχίσουμε να πορευόμαστε σ αυτή την πορεία, αλλά και της αύξησης των μισθών. Και εδώ θέλω να σας επαναλάβω την δέσμευση της Κυβέρνησης την 1η Μαΐου, νωρίτερα απ’ ό,τι είχαμε προγραμματίσει, να προχωρήσει σε μία όχι ευκαταφρόνητη αλλά πολύ πιο μεγάλη αύξηση του κατώτατου μισθού σε σχέση μ’ αυτήν την οποία ήδη εφαρμόσαμε από 1ης Ιανουαρίου. Εξακολουθώ και είμαι αισιόδοξος, πολύ αισιόδοξος, για τις μεσομακροπρόθεσμες προοπτικές της ελληνικής οικονομίας και είναι πάντα θετικό όταν αυτή η αισιοδοξία αντανακλάται και στις επιλογές που κάνουν σημαντικοί ξένοι επενδυτές, οι οποίοι για να επενδύσουν στην Ελλάδα αυτά τα κεφάλαια σημαίνει ότι και αυτοί εμπιστεύονται τις προοπτικές της ελληνικής οικονομίας, αλλιώς προφανώς και δεν θα προχωρούσαν σε τέτοιες κινήσεις. Κ. Σακελλαροπούλου: Κύριε Πρόεδρε, οι πυρκαγιές του καλοκαιριού και η πρόσφατη κακοκαιρία μας διδάσκουν ότι η χώρα πρέπει το συντομότερο δυνατόν να αποκτήσει, να εδραιώσει μάλλον ένα σύγχρονο και αποτελεσματικό μοντέλο αντιμετώπισης κρίσεων. Κρίσεις που, όπως δέχεται πλέον η επιστήμη, συνδέονται με την κλιματική αλλαγή και δυστυχώς αναμένεται να εμφανίσουν αυξητική τάση στο μέλλον. Το μοντέλο αυτό θα πρέπει να μπορεί, ακόμη και σε ακραίες συνθήκες, με τον κατάλληλο συντονισμό και συνεργασία όλων των εμπλεκομένων φορέων και τη σωστή υλικοτεχνική υποδομή, να εξασφαλίσει και να προσφέρει στους πολίτες ασφάλεια και προστασία, τόσο στο επίπεδο της πρόληψης και της μείωσης των δυσμενών επιπτώσεων που αναμένονται, όσο και στο επίπεδο της αντιμετώπισης, όταν έρθει αυτή η κατάσταση. Αντιλαμβάνομαι ότι είναι πολλά αυτά που πρέπει να γίνουν αλλά είναι απολύτως απαραίτητα. Αυτές τις μέρες οι συμπολίτες μας έζησαν ιδιαίτερα δύσκολες συνθήκες – όπως είπατε ειδικά στην Αττική – πέρασαν δύσκολες ώρες, ελπίζω τα φαινόμενα αυτά να έχουν πλέον αντιμετωπιστεί στο σύνολό τους. Είναι εξίσου σημαντική βέβαια και η έγκυρη ενημέρωση και συνεργασία και των πολιτών με τους κρατικούς και τους τοπικούς φορείς γι’ αυτό το δύσκολο έργο. Είναι πολλά αυτά που πρέπει να γίνουν. Νομίζω ότι αξίζουν για άλλη μια φορά συγχαρητήρια και ευχαριστίες και στα στελέχη των Ενόπλων Δυνάμεων, του ΕΚΑΒ του ΔΕΔΔΗΕ, της τοπικής αυτοδιοίκησης και όλων των κλάδων, όπου μπόρεσαν να ανταποκριθούν για να προσφέρουν – στο μέτρο που ανταποκρίθηκαν και προσέφεραν στους συμπολίτες μας – που βρέθηκαν σε δύσκολες συνθήκες. Θα ήθελα να τονίσω τη σημασία της προσφοράς εθελοντών και οργανώσεων σε ευάλωτες ομάδες. Λόγου χάρη στους άστεγους, που και εσείς και εγώ είχαμε την ευκαιρία να διαπιστώσουμε τον τελευταίο καιρό. Είναι σημαντικό το έργο που προσφέρουν και αξίζει πραγματικά να στηριχθούν οι άνθρωποι αυτοί και οι οργανώσεις από την Πολιτεία. Γιατί στις δύσκολες στιγμές δεν περισσεύει κανένας. Στο θέμα της οικονομίας, όπως ξέρουμε, η ελληνική κοινωνία αναμετρήθηκε με μεγάλες δυσκολίες σε μια δεκαετή κρίση και στη συνέχεια με την πανδημία, πέρα από τις σημαντικές απώλειες σε ανθρώπινες ζωές, έχουμε τις δυσμενέστατες συνέπειες και στην κατάσταση της οικονομίας. Επομένως, κάθε κίνηση επιχειρηματική που αποτελεί μια ψήφο εμπιστοσύνης στην ελληνική οικονομία είναι ευπρόσδεκτη και ελπιδοφόρα. Και όπως είπατε, νομίζω όχι μόνο για την κατάσταση της οικονομίας αλλά και για το κοινωνικό σύνολο. Και εκεί αντιλαμβάνομαι ότι έχουμε τις επιχειρήσεις Startup, που δίνουν την δυνατότητα σε νέους ανθρώπους, πέρα από την επιχειρηματικότητα και την είσοδο κεφαλαίων στη χώρα, την οποία δεν υποτιμώ καθόλου, να αναπτύξουν τις δεξιότητές τους. Αυτό αφορά κυρίως τη νέα γενιά, η οποία έχει πάρα πολλά να προσφέρει και πλήττεται φυσικά περισσότερο από την ανεργία. Επομένως όλα αυτά είναι προς τη θετική κατεύθυνση. Κ. Μητσοτάκης: Επιτρέψτε μου μια συμπληρωματική παρατήρηση σε σχέση με αυτό το οποίο είπατε και αφού ευχαριστήσω κι εγώ όλα τα στελέχη του κρατικού μηχανισμού, τις Ένοπλες Δυνάμεις, αλλά και τους εθελοντές μας που βοήθησαν για ν΄ αντιμετωπίσουμε αυτή την περιπέτεια του χιονιά της περασμένης Δευτέρας. Το σημαντικό, όπως σας είπα, είναι να μαθαίνουμε από τα λάθη μας. Θέλω να τονίσω ότι στο ζήτημα της αποκατάστασης της ηλεκτροδότησης κινηθήκαμε πολύ πιο γρήγορα απ’ ότι είχαμε κινηθεί σε σχέση με τη «Μήδεια», γιατί διαπιστώσαμε τότε ότι υπήρχαν αδυναμίες στον σχεδιασμό μας και γιατί είχαμε φροντίσει να έχουμε κινητοποιήσει πολλά περισσότερα συνεργεία για ν΄ αντιμετωπίσουμε ένα πρόβλημα το οποίο εμφανίζεται σε κάθε μεγάλη χιονοθύελλα. Νομίζω το καταλαβαίνουν οι πολίτες, είδαν τον όγκο του χιονιού που έπεσε, και τι συμβαίνει όταν πέφτει ένα δέντρο και κόβει έναν πυλώνα μέσης ή χαμηλής τάσης. Είχαμε 200.000 νοικοκυριά το βράδυ της Δευτέρας χωρίς ρεύμα. Και η αποκατάσταση της ηλεκτροδότησης υπήρξε πολύ πιο γρήγορη από αυτήν της προηγούμενης χιονοθύελλας. Πάντα όταν έχουμε ακραία καιρικά φαινόμενα, θα υπάρχουν δυσκολίες, νομίζω ότι αυτό το καταλαβαίνουν όλοι. Το ζήτημα είναι να μπορούμε να τις αντιμετωπίζουμε με τη μέγιστη δυνατή αποτελεσματικότητα, κι όπως είπατε σωστά και το επεσήμανα κι εγώ, με μεγάλη έμφαση στον συντονισμό, στην τυποποίηση των διαδικασιών, στην έγκαιρη λήψη των αποφάσεων και στην άμεση κινητοποίηση όλου του κρατικού μηχανισμού, βάσει τον σχεδιασμό τον οποίο έχουμε εκπονήσει. Οπότε νομίζω ότι και από αυτή την κακοκαιρία πήραμε τα μαθήματά μας. Θέλω να είμαι ειλικρινής μαζί σας. Η έμφασή μας ήταν στο να κρατηθεί ανοιχτή η Αθηνών – Λαμίας, γιατί εκεί πάντα είχαμε τα προβλήματα και κρατήθηκε ανοιχτή. Μας προέκυψε δυστυχώς ένα πρόβλημα στον βασικό αυτοκινητόδρομο της Αθήνας, την Αττική Οδό, για λόγους για τους οποίους έχουμε εξηγήσει και δεν νομίζω ότι χρειάζεται να αναλύσουμε πολύ περισσότερο. "
2022-01-27,28450,https://www.primeminister.gr/2022/01/27/28450,"Ενημερωτικό σημείωμα για τη συμμετοχή του Πρωθυπουργού Κυριάκου Μητσοτάκη στη συζήτηση με θέμα «Μετανάστευση και Κινητικότητα», που διοργάνωσε το Africa-Europe Foundation | Ο Πρωθυπουργός της Ελληνικής Δημοκρατίας","Ο Πρωθυπουργός Κυριάκος Μητσοτάκης συμμετείχε το απόγευμα στη συζήτηση που διοργάνωσε το Ίδρυμα Αφρικής-Ευρώπης με αντικείμενο τη μετανάστευση και την κινητικότητα, ενόψει και της 6ης Συνόδου Ευρωπαϊκής Ένωσης και Αφρικής στις 17 και 18 Φεβρουαρίου. Κατά την παρέμβασή του, ο Πρωθυπουργός παρουσίασε το τρίπτυχο της ελληνικής πρότασης για την αποτελεσματική διαχείριση της ανεξέλεγκτης μετανάστευσης η οποία θέτει σε κίνδυνο ανθρώπινες ζωές: φύλαξη των συνόρων και καταπολέμηση των κυκλωμάτων διακινητών, αποκλειστικά και μόνο νόμιμες και οργανωμένες οδούς μετανάστευσης και δράσεις για την αντιμετώπιση των βαθύτερων αιτιών πίσω από τις μετακινήσεις από την Αφρική προς την Ευρώπη. «Πιστεύω πως αν δράσουμε στα τρία μέτωπα που επεσήμανα, στην παροχή ευκαιριών από την ΕΕ για νόμιμη μετανάστευση, στην αποτελεσματική φύλαξη των συνόρων για να καταπολεμήσουμε, να εξαλείψουμε τα δίκτυα διακινητών, ώστε να διαλύσουμε το μοντέλο με το οποίο κερδίζουν χρήματα και σε δράσεις ώστε να αντιμετωπίσουμε τις υποβόσκουσες αιτίες που κάνουν τους ανθρώπους να νιώθουν ότι θα πρέπει να εγκαταλείψουν την πατρίδα τους, αυτό θα ήταν μία λογική και ισορροπημένη προσέγγιση για την αντιμετώπιση αυτής της πρόκλησης», ανέφερε ο Κυριάκος Μητσοτάκης. Στο πλαίσιο αυτό, ο Κυριάκος Μητσοτάκης επισήμανε επίσης ότι χρειάζεται στενότερη συνεργασία ανάμεσα σε Αφρικανικές χώρες και στην Ευρώπη για την επιστροφή μεταναστών που δεν πληρούν τις προϋποθέσεις ώστε να λάβουν άσυλο. Αναφερόμενος στις εμπειρίες της Ελλάδας, ο Πρωθυπουργός σημείωσε ότι πέραν της μετανάστευσης η Ελλάδα έχει βρεθεί αντιμέτωπη με την «απαράδεκτη πρακτική» της εργαλειοποίησης απεγνωσμένων ανθρώπων για την εξυπηρέτηση γεωπολιτικών σκοπών σε βάρος της ίδιας και της Ευρωπαϊκής Ένωσης. «Πρέπει να είμαστε ξεκάθαροι, τόσο οι Ευρωπαϊκές όσο και οι Αφρικανικές χώρες: πρέπει να καταδικάσουμε με τους αυστηρότερους όρους οποιαδήποτε προσπάθεια χρησιμοποίησης μεταναστών για γεωπολιτικούς σκοπούς», τόνισε ο Κυριάκος Μητσοτάκης, προσθέτοντας ότι το Ελληνικό Λιμενικό έχει «σώσει χιλιάδες ζωές στη θάλασσα», χωρίς εκπτώσεις στον σεβασμό των ανθρώπινων δικαιωμάτων. Στην παρέμβασή του ο Πρωθυπουργός στάθηκε ιδιαίτερα στους ιστορικούς δεσμούς της Ελλάδας με την Αφρική, υπογραμμίζοντας ότι «η δέσμευση Ελλάδας προς την Αφρική είναι ισχυρότερη παρά ποτέ» και αφορά ένα μεγάλο πλέγμα θεμάτων κοινού ενδιαφέροντος, όπως η αντιμετώπιση των συνεπειών της κλιματικής κρίσης, οι δημογραφικές προκλήσεις και η ασφάλεια. Επισήμανε παράλληλα την αλληλεγγύη που έχει επιδείξει η Ελλάδα προς χώρες της Αφρικής κατά τη διάρκεια της πανδημίας, καθώς έχει παράσχει 5 εκατομμύρια δόσεις εμβολίων είτε μέσω του μηχανισμού Covax είτε διμερώς. «Η Ελλάδα είναι γείτονας της Αφρικής. Συνδέεται μαζί της -παρά χωρίζεται από αυτή- μέσω της κοινής μας θάλασσας, της Μεσογείου. Δεν γίνεται να είμαστε απόντες από αυτή τη συζήτηση», είπε ο Κυριάκος Μητσοτάκης. "
2022-01-27,28456,https://www.primeminister.gr/2022/01/27/28456,Δήλωση του Πρωθυπουργού Κυριάκου Μητσοτάκη για τη Διεθνή Ημέρα Μνήμης Θυμάτων του Ολοκαυτώματος | Ο Πρωθυπουργός της Ελληνικής Δημοκρατίας,Δεν ξεχνάμε τους συμπατριώτες μας και όλους τους Εβραίους που χάθηκαν στο Άουσβιτς και στα στρατόπεδα της φρίκης. Η Διεθνής Ημέρα Μνήμης για τα Θύματα του Ολοκαυτώματος ας γίνει ο φάρος που θα δείχνει τον δρόμο της καθημερινής μας δράσης απέναντι στον ρατσισμό και τον αντισημιτισμό. 
2022-01-27,28446,https://www.primeminister.gr/2022/01/27/28446,"Ενημερωτικό σημείωμα για τη συνάντηση του Πρωθυπουργού Κυριάκου Μητσοτάκη με τον Πρόεδρο και Διευθύνοντα Σύμβουλο της JPMorgan Chase, Jamie Dimon | Ο Πρωθυπουργός της Ελληνικής Δημοκρατίας","Ο Πρωθυπουργός Κυριάκος Μητσοτάκης συναντήθηκε σήμερα με τον Πρόεδρο και Διευθύνοντα Σύμβουλο της JPMorgan Chase, Jamie Dimon. Η συνάντηση πραγματοποιήθηκε δύο μέρες μετά την ανακοίνωση ότι η JPMorgan, ένας από τους μεγαλύτερους χρηματοπιστωτικούς οργανισμούς παγκοσμίως,επενδύει για την απόκτηση περίπου του 49% της διαδικτυακής τράπεζας Viva Wallet. Κατά τη διάρκεια της συνάντησης ο Jamie Dimon ενημέρωσε τον Πρωθυπουργό ότι η JPMorgan προτίθεται να επεκτείνει το γραφείο της στην Ελλάδα, να επενδύσει περαιτέρω στην Viva Wallet και να προσελκύσει υψηλού επιπέδου προσωπικό στη χώρα. «Όπως γνωρίζετε, έχουμε σχέδια να επεκταθούμε με την πάροδο του χρόνου, επομένως αυτό μπορεί να αποτελέσει κόμβο τεχνολογίας για την JPMorgan Chase σε όλο τον κόσμο», είπε ο επικεφαλής του τραπεζικού κολοσσού κατά την έναρξη της συζήτησης. Ο Κυριάκος Μητσοτάκης σημείωσε πως η απόφαση της JPMorgan αποτελεί «ψήφο εμπιστοσύνης προς τη χώρα και την οικονομία» και παράλληλα «επιβεβαιώνει τη νέα κουλτούρα των startup που έχει εμφανιστεί στην Ελλάδα». «Η Viva είναι μια σπουδαία ένδειξη του ταλέντου στον τομέα της μηχανικής» που διαθέτει η Ελλάδα, είπε από την πλευρά του ο κ. Dimon, προσθέτοντας ότι πρόκειται για πεδίο που προσφέρει έναν «εξαιρετικό τρόπο» για την ανάπτυξη της οικονομίας. «Είμαι ενθουσιασμένος για την πρόοδο που έχετε πετύχει στην Ελλάδα και είμαστε επίσης ενθουσιασμένοι που αγοράζουμε το 49% της Viva», συμπλήρωσε. Στη συνάντηση έλαβαν επίσης μέρος ο επικεφαλής του Οικονομικού Γραφείου του Πρωθυπουργού, Αλέξης Πατέλης, ο επικεφαλής επενδυτικής τραπεζικής της JPMorgan στην Ελλάδα Στέλιος Παπαδόπουλος και ο Τάκης Γεωργακόπουλος, Global Head of Wholesale Payments. Ολόκληρος ο διάλογος του Πρωθυπουργού με τον Jamie Dimon Κυριάκος Μητσοτάκης: Χαίρομαι πολύ που είστε στην Ελλάδα και θα ήθελα να σας ευχαριστήσω για την ψήφο εμπιστοσύνης προς τη χώρα και την οικονομία. Θεωρώ πως είναι πολύ σημαντικό το γεγονός ότι προχωρήσατε σε μια σημαντική επένδυση σε μια ελληνική εταιρία fintech με πολύ υψηλή αποτίμηση. Πιστεύω πως αυτή η κίνηση επιβεβαιώνει τη νέα κουλτούρα των startup που έχει εμφανιστεί στην Ελλάδα. Θα ήθελα να επισημάνω κάτι που θεωρώ πως έχει ιδιαίτερη σημασία, τη νομοθεσία για τα δικαιώματα προαίρεσης που έθεσε σε ισχύ η κυβέρνηση μας, κάτι που αποτελεί πλεονέκτημα για όλους τους εργαζόμενους της επιχείρησης. Αντιλαμβάνομαι πως ενισχύετε επίσης τη συνολική σας παρουσία στην Ελλάδα με την έννοια ότι παρέχετε περισσότερη χρηματοδότηση σε ελληνικές επιχειρήσεις, ενώ ταυτόχρονα έχετε στρέψει το βλέμμα σας στη χώρα για πιθανές επενδύσεις στον τομέα Έρευνας και Ανάπτυξης (R&D). Αυτό που μπορώ να σας πω είναι ότι η χώρα έχει γυρίσει σελίδα και πως η Ελλάδα του 2022 έχει ελάχιστες ομοιότητες με την Ελλάδα της περιόδου της οικονομικής κρίσης. Αναμένουμε τα τελικά στοιχεία για την ανάπτυξη για το 2021 και νομίζω ότι θα είναι πολύ υψηλότερη σε σχέση με τις προβλέψεις μας στον προϋπολογισμό. Και δεν θα μου έκανε καμία εντύπωση αν είχαμε θετική έκπληξη όσον αφορά την ανάπτυξη το 2022. Αλλά πέραν αυτού, νομίζω πως έχουμε θέσει τα θεμέλια για μακροπρόθεσμη, διατηρήσιμη ανάπτυξη. Και θέλουμε και εσείς να είστε μέρος αυτής της ιστορίας, όχι απλά λόγω της ελληνικής καταγωγής σας, αλλά γιατί πραγματικά βλέπετε τις ευκαιρίες που υπάρχουν στη χώρα. Σας ευχαριστώ. Ευχαριστώ για την επίσκεψή σας. Jamie Dimon: Είμαι ενθουσιασμένος που βρίσκομαι εδώ. Ξέρετε, συναντηθήκαμε για πρώτη φορά το 2019 και είχαμε προγραμματίσει ένα ταξίδι το οποίο δυστυχώς ακυρώθηκε λόγω αυτής της τρομερής ασθένειας, της Covid. Αλλά είμαι ενθουσιασμένος για την πρόοδο που έχετε πετύχει στην Ελλάδα και είμαστε επίσης ενθουσιασμένοι που αγοράζουμε το 49% της Viva. Νομίζω ότι η Viva είναι μία σπουδαία ένδειξη του ταλέντου στον τομέα της μηχανικής που έχετε σε αυτή τη χώρα και είναι ένας εξαιρετικός τρόπος για να αναπτυχθείτε. Όπως γνωρίζετε, έχουμε σχέδια να επεκταθούμε με την πάροδο του χρόνου, επομένως αυτό μπορεί να αποτελέσει κόμβο τεχνολογίας για την JPMorgan Chase σε όλο τον κόσμο και είμαι πολύ χαρούμενος για την Ελλάδα, για την ελληνική μου κληρονομιά. Είμαι πολύ περήφανος που είμαι Έλληνας και πάντα σκέφτομαι ότι αν οι παππούδες μου ήταν εδώ, τρεις από τους οποίους μετανάστευσαν από τη χώρα σε δύσκολες εποχές, θα εκπλήσσονταν σήμερα για δύο λόγους: ο ένας είναι ότι βρίσκομαι με τον Πρωθυπουργό και ο δεύτερος, ότι είμαι ο Πρόεδρος και Διευθύνων Σύμβουλος της JPMorgan Chase. Άρα αυτό με κάνει περήφανο για πολλούς και διαφορετικούς λόγους. Σας ευχαριστώ. "
2022-01-26,28429,https://www.primeminister.gr/2022/01/26/28429,Εισαγωγική τοποθέτηση του Πρωθυπουργού Κυριάκου Μητσοτάκη στη συνεδρίαση του Υπουργικού Συμβουλίου | Ο Πρωθυπουργός της Ελληνικής Δημοκρατίας,"Καλημέρα σας. Θέλω να ξεκινήσω ζητώντας μία προσωπική και ειλικρινή συγγνώμη από τους συμπολίτες μας οι οποίοι ταλαιπωρήθηκαν επί πολλές ώρες, μένοντας εγκλωβισμένοι στην Αττική Οδό. Υπάρχουν σαφέστατες ευθύνες στον παραχωρησιούχο για τον τρόπο με τον οποίο αντιμετώπισε αυτή, την τελευταία χιονοθύελλα. Αυτές θα διερευνηθούν πλήρως με βάση την υφιστάμενη νομοθεσία, αλλά και τους όρους που περιλαμβάνονται στις σχετικές συμβάσεις με το Δημόσιο. Ιδιωτικοί φορείς οι οποίοι διαχειρίζονται, όχι με ευκαταφρόνητο κέρδος, κρίσιμες υποδομές, έχουν υποχρεώσεις. Με πρώτη, να μπορούν να κρατούν το δρόμο ευθύνης τους ανοιχτό. Αυτό έγινε στην Εθνική Οδό Αθηνών – Λαμίας. Δυστυχώς, όμως, δεν έγινε στην Αττική Οδό. Για αυτό και η απόφαση να δοθούν άμεσα 2.000 ευρώ στους οδηγούς οι οποίοι δοκιμάστηκαν εκεί. Και, όπως ανακοίνωσε και ο Υπουργός Υποδομών, αποζημίωση θα υπάρξει και για όσους ταξίδεψαν με την ΤΡΑΙΝΟΣΕ και ταλαιπωρήθηκαν άδικα. Σημειώνω ότι είναι η πρώτη φορά που η πολιτεία ενεργοποιείται για να ανακουφιστούν με αυτή τη διαδικασία συμπολίτες μας οι οποίοι υπέστησαν βλάβη. Και θυμίζω, επίσης, ότι με νόμο αυτής της κυβέρνησης έχει προστεθεί πλέον στις συμβάσεις παραχώρησης και η πρόβλεψη αποζημίωσης -το τονίζω αυτό- ανεξάρτητα από τις όποιες ιδιωτικές απαιτήσεις μπορεί να εγερθούν ή από τις ενέργειες που θα ακολουθήσει το Δημόσιο στο θέμα αυτό. Προβλήματα όμως, ας είμαστε ειλικρινείς, δεν υπήρξαν μόνο στην Αττική Οδό. Υπήρξαν και σε κεντρικούς δρόμους του λεκανοπεδίου. Είναι σαφές ότι και εκεί τα πράγματα δεν πήγαν καλά και πρέπει να εξετάσουμε τις αιτίες που οδήγησαν σε αυτή την κατάσταση και να αναπροσαρμόσουμε τους σχεδιασμούς μας. Ένα μεγάλο ευχαριστώ ανήκει σε όλα τα στελέχη της πολιτείας αλλά και στις Ένοπλες Δυνάμεις που έκαναν υπεράνθρωπες προσπάθειες να απεγκλωβίσουν οδηγούς, να μην κινδυνεύσουν ζωές. Ήταν μία τιτάνια προσπάθεια σε εξαιρετικά αντίξοες συνθήκες. Θέλω να ευχαριστήσω και τους υγειονομικούς μας, τους διασώστες του ΕΚΑΒ, καθώς παρά την πρωτοφανή χιονόπτωση δεν σημειώθηκαν δυσλειτουργίες στο σύστημα υγείας. Να ευχαριστήσω επίσης και τους εργαζόμενους στον ΔΕΔΔΗΕ για τη δική τους προσπάθεια. Κάθε δέντρο που κόβει μία γραμμή μέσης τάσης ρεύματος είναι μία ξεχωριστή πρόκληση, ειδικά όταν αυτοί οι άνθρωποι πρέπει να παλέψουν με μισό μέτρο χιόνι. Και για τις ελάχιστες περιοχές που ακόμα δεν έχουν ηλεκτρικό, ζητώ την υπομονή και την κατανόηση των πολιτών. Νομίζω ότι στον τομέα αυτό πήραμε τα μαθήματα της «Μήδειας» και καταφέραμε και αποκαταστήσαμε την ηλεκτροδότηση σε πολύ πιο σύντομο χρονικό διάστημα. Είναι αλήθεια πως οι υποδομές μιας μεσογειακής χώρας δεν είναι πάντα προσαρμοσμένες σε συνθήκες έντονων χιονοπτώσεων. Αν και παντού στον κόσμο το πολύ χιόνι φέρνει μεγάλα προβλήματα. Είναι εξίσου, όμως, αλήθεια πως ο κρατικός μηχανισμός δεν είναι ακόμα στο σημείο ετοιμότητας που απαιτούν φαινόμενα τόσο μεγάλης έντασης. Και αυτό αφορά πρωτίστως τον συντονισμό μεταξύ των εμπλεκόμενων: κράτος, Αυτοδιοίκησης, Περιφέρειας, Δήμων και ιδιωτών. Είναι ξεκάθαρο και αν πρέπει να αντλήσουμε ένα μάθημα από τη μη επιτυχημένη διαχείριση αυτής της χιονοθύελλας είναι το γεγονός ότι σε συνθήκες κρίσεων τα κέντρα, οι προϊστάμενοι όλων αυτών των δομών, πρέπει να βρίσκονται μαζί, να αποφασίζουν και να δρουν αμέσως από κοινού. Και θα ακολουθήσουν άμεσα αλλαγές σε αυτή την κατεύθυνση ώστε να έχουμε επιτροπές διαχείρισης κρίσεων που θα φέρουν όλους τους εμπλεκόμενους με πολύ σαφή και ξεκάθαρα πρωτόκολλα στον ίδιο χώρο, ώστε να μην παρατηρούνται φαινόμενα ασυνεννοησίας, καθυστέρησης στη λήψη αποφάσεων, αλλά και ενίοτε αποποίησης ευθυνών. Πράγματι, μέσα σε 30 μήνες δύσκολα λύνονται προβλήματα δεκαετιών και πολύ περισσότερο όταν συνδυάζονται με αλλεπάλληλες και ταυτόχρονες προκλήσεις σε πολλά και διαφορετικά μέτωπα. Όμως, θα το ξαναπώ, έχουμε βάλει τον πήχη των προσδοκιών ψηλά και η σύγκριση δεν μπορεί να γίνεται με τις αδυναμίες του χθες, γίνεται με τις ανάγκες του σήμερα. Αντιλαμβάνομαι πάντα τις αιτιολογίες. Ναι, είχαμε μια πρωτοφανή χιονόπτωση, ναι το χιόνι μπορεί να ήρθε λίγο πιο γρήγορα από ότι είχαν προβλέψει οι μετεωρολόγοι, όμως δεν πρόκειται, δεν πρόκειται αυτό να το επικαλεστώ ως δικαιολογία. Υπήρξαν αστοχίες και ανεπάρκειες οι οποίες πρέπει να διορθωθούν. Και για όλους αυτούς τους λόγους δημιουργήσαμε το νέο Υπουργείο Κλιματικής Κρίσης. Εγώ θα εξακολουθώ να στηρίζω αυτή την επιλογή, ενισχύοντας ακόμη περισσότερο τις δομές και τις δυνατότητές του. Και φροντίζοντας η λειτουργία του Υπουργείου να γίνει αποτελεσματικότερη με την καλύτερη συνεργασία όλων των άλλων Υπουργείων. Έχουμε αποδείξει ότι έχουμε το θάρρος να αναγνωρίζουμε τα λάθη μας και τη διάθεση να μαθαίνουμε από αυτά και να γινόμαστε καλύτεροι. Διδασκόμαστε λοιπόν και προχωράμε. "
2022-01-16,28380,https://www.primeminister.gr/2022/01/16/28380,Δήλωση του Πρωθυπουργού Κυριάκου Μητσοτάκη για την απώλεια του Αλέκου Φασιανού | Ο Πρωθυπουργός της Ελληνικής Δημοκρατίας,"Η Ελλάδα δεν έχει πια μαζί της έναν μεγάλο καλλιτέχνη που χάρισε απλόχερα χρώμα στην καθημερινότητά της. Έναν ζωγράφο, αληθινό ποιητή. Όχι μόνο γιατί ο Αλέκος Φασιανός έγραφε ο ίδιος ποιήματα και πεζά. Αλλά κυρίως γιατί με τον χρωστήρα του ισορροπούσε πάντα ανάμεσα στον ρεαλισμό και την αφαίρεση. Στις απλές και τις ονειρικές στιγμές. Στην πραγματικότητα και τον μύθο. Σφράγισε, έτσι, για δεκαετίες μία αισθητική που γεννούσε γνήσιο και πλούσιο συναίσθημα. Είχα την τιμή να τον γνωρίζω προσωπικά, όπως και την αγαπημένη του Μαρίζα. Στις περισσότερες δημιουργίες του πρωταγωνιστούσε ο άνθρωπος. Όπως και στη σκέψη του. Πριν από λίγο καιρό, άλλωστε, με αφορμή την πανδημία, μάς καλούσε να την αντιμετωπίσουμε με «αλληλεγγύη, αγάπη και Παιδεία». Και να απαντήσουμε στις δυσκολίες φέρνοντας οι ίδιοι «τον παράδεισο μέσα μας και στον χώρο μας». Ακριβώς όπως και εκείνος είχε επιλέξει να είναι λιτός, προσηνής, ευαίσθητος και υπεύθυνος. Ο Αλέκος Φασιανός μάς αφήνει πολύτιμη κληρονομιά το έργο του στη ζωγραφική, στη σκηνογραφία, στην εικονογράφηση. Σε αυτό, όμως, δεν κατατάσσονται μόνο οι ελεύθερες φιγούρες και τα έντονα χρώματα που προσέφερε στο σύγχρονο πολιτισμό μας. Αλλά και ο δυναμισμός που έκρυβε ο γαλήνιος χαρακτήρας, η σωστή κρίση και η υποδειγματική συμπεριφορά του. Γιατί ως ζωγράφος ο Φασιανός έκανε ό,τι και ως άνθρωπος: εστιάζοντας στη μορφή, προσέγγιζε πάντα την ψυχή. Μαζί με όλους τους Έλληνες αποχαιρετώ έναν φίλο. Και μοιράζομαι τη μεγάλη θλίψη με την σύζυγο, τα δύο παιδιά του και όλους τους δικούς του ανθρώπους. "
2022-01-15,28373,https://www.primeminister.gr/2022/01/15/28373,Ενημερωτικό σημείωμα για τη σύσκεψη υπό τον Πρωθυπουργό Κυριάκο Μητσοτάκη στο Δημαρχείο Μεγάρων | Ο Πρωθυπουργός της Ελληνικής Δημοκρατίας,"«Αυτή η κυβέρνηση δίνει πάντα έμφαση στην αποτελεσματικότητα. Μας αρέσουν τα έργα και όχι τα λόγια. Και γι’ αυτό θα κριθούμε τελικά σε εθνικό επίπεδο αλλά και σε τοπικό επίπεδο. Και νομίζω ότι όταν θα έρθει η ώρα όλοι να κάνουμε τον απολογισμό μας, η δημοτική αρχή αλλά και η κυβέρνηση, θα είμαστε ικανοποιημένοι διότι τα πράγματα θα έχουν μετακινηθεί ουσιωδώς προς θετική κατεύθυνση. Με έργα και όχι με λόγια», τόνισε ο Πρωθυπουργός Κυριάκος Μητσοτάκης κατά τη διάρκεια ευρείας σύσκεψης στο Δημαρχείο Μεγάρων, όπου εξετάστηκαν τα προβλήματα που αντιμετωπίζει η περιοχή και τα προγράμματα που έχουν δρομολογηθεί από την κυβέρνηση για την ανάπτυξή της. Ο Πρωθυπουργός στάθηκε στη σημασία των πρωτοβουλιών και των χρηματοδοτούμενων προγραμμάτων, που μπορούν να τονώσουν ουσιαστικά τις υποδομές και τις προοπτικές της τοπικής κοινωνίας. «Πολύ σημαντικό εργαλείο το Πρόγραμμα “Τρίτσης”, έχει ξεκινήσει από τον Υπουργό όταν ήταν στο Υπουργείο Εσωτερικών, το συνεχίζει τώρα ο Στέλιος Πέτσας. Νομίζω ακούσατε σημαντικές εξαγγελίες σήμερα σχετικά με την ένταξη αυτής της πολύ σημαντικής αστικής αναζωογόνησης στο Πρόγραμμα “Τρίτσης”, αλλά και μελλοντικές εντάξεις σχετικά με τη διαχείριση των απορριμμάτων», ανέφερε ο Κυριάκος Μητσοτάκης, προσθέτοντας ότι «σε μεγάλο βαθμό η ταχύτητα ένταξης εξαρτάται και από την ποιότητα και την ωριμότητα των μελετών που εσείς θα καταθέσετε στο Υπουργείο». «Υπάρχουν όμως σημαντικοί πόροι να υποστηρίξουν τους Δήμους και νομίζω ότι τα έργα αυτά θα είναι έργα εμβληματικά για το Δήμο Μεγαρέων και μετά θα είναι στο χέρι σας αγαπητέ δήμαρχε -άπαξ και εξασφαλίσετε τη χρηματοδότηση- να τα τρέξετε πολύ γρήγορα», συμπλήρωσε. Στο πλαίσιο αυτό, ο Αναπληρωτής Υπουργός Εσωτερικών Στέλιος Πέτσας αναφέρθηκε στα έργα που θα ενταχθούν στη χρηματοδότηση του ΥΠΕΣ, εξηγώντας παράλληλα ότι όποιο έργο χαρακτηρίζεται από υψηλό επίπεδο ωριμότητας από πλευράς μελετών περνά άμεσα στις επιτροπές αξιολόγησης. Τόνισε ακόμα ότι αποδίδεται ιδιαίτερη σημασία στα έργα που σχετίζονται με την αντιμετώπιση καταστροφών. Ο Κυριάκος Μητσοτάκης αναφέρθηκε επίσης στη σημασία της σωστής αξιοποίησης και χρήσης γης. Πολύ σημαντικό το Γενικό Πολεοδομικό Σχέδιο, στο οποίο αναφερθήκατε και γνωρίζω το προσωπικό ενδιαφέρον του Νίκου Ταγαρά για την περίπτωση αυτή, έχει βάλει και το χεράκι του ο Θοδωρής Λιβάνιος ο οποίος με την προηγούμενη ιδιότητά του ως προκάτοχος ουσιαστικά του Στέλιου, διατηρεί έντονο το ενδιαφέρον του για την περιοχή, καθώς ο ίδιος προέρχεται από την Ελευσίνα», είπε. Όλες αυτές οι πρωτοβουλίες έρχονται να ενισχύσουν τον ευρύτερο σχεδιασμό για την πολιτική προστασία. «Έχουν γίνει ήδη σημαντικά βήματα σε όλες τις περιοχές οι οποίες επλήγησαν από τις καταστροφικές πυρκαγιές σχετικά με τα βασικά αντιδιαβρωτικα έργα ανάσχεσης των εδαφών έτσι ώστε να μπορέσουμε αφενός να προστατεύσουμε τις περιοχές από πλημμυρικά φαινόμενα, αφετέρου να επιτρέψουμε στη φύση μέσω της φυσικής αναγέννησης και αναδάσωσης να αναλάβει το μακροχρόνιο, αλλά συνήθως πολύ ωραίο και αποτελεσματικό δρόμο, να ακολουθήσει η φύση το δρόμο της, της φυσικής αναγέννησης», δήλωσε ο Κυριάκος Μητσοτάκης. «Είστε μία περιοχή που χτυπήθηκε από φυσικές καταστροφές και έχουμε μία υποχρέωση να θωρακίσουμε την περιοχή σας από πλημμυρικά φαινόμενα. Αλλά ταυτόχρονα έχουμε και μία υποχρέωση να σχεδιάσουμε -και το κάνουμε ήδη- την επόμενη αντιπυρική περίοδο, έτσι ώστε το καλοκαίρι του ‘22 να είναι πολύ καλύτερο από το πολύ δύσκολο καλοκαίρι του ‘21», προσέθεσε ο Πρωθυπουργός, συμπληρώνοντας ότι σε οργανωτικό και διοικητικό επίπεδο είναι «πάρα πολύ σημαντικό το γεγονός πια ότι τα Δασαρχεία πέρασαν στην αρμοδιότητα του Υπουργείου Περιβάλλοντος». Ο Κ. Μητσοτάκης σημείωσε ότι οι βουλευτές ΝΔ της Δυτικής Αττικής τον κρατούν ενήμερο για όλα τα ζητήματα της περιοχής. «Εξάλλου, εγώ εξακολουθώ να είμαι βουλευτής Δυτικής Αθήνας. Επομένως, είμαστε ουσιαστικά όμορες περιφέρειες, το ενδιαφέρον μου για τα δυτικά νομίζω είναι δεδομένο και το έχουμε αποδείξει στην πράξη», προσέθεσε. Στήριξη των παραγωγών και προστασία των καταναλωτών Κάνοντας μία επισκόπηση της επίσκεψής του στα Μέγαρα, ο Πρωθυπουργός δήλωσε ότι με τους επιχειρηματίες της περιοχής συζητήθηκαν οι προκλήσεις που προκαλούνται από τις αναταράξεις στην παγκόσμια αγορά ενέργειας, και οι πρωτοβουλίες που έχουν ενεργοποιηθεί ώστε να αντιμετωπιστούν οι αναπόφευκτες πληθωριστικές συνέπειες της ενεργειακής κρίσης. «Ξέρω ότι γίνεται μία πολύ μεγάλη προσπάθεια και απ’ όλες τις παραγωγικές μονάδες να μην περάσουν αυτές οι αυξήσεις στον τελικό καταναλωτή. Και ακριβώς σε αυτήν την κατεύθυνση έχουμε ανακοινώσει και ένα πλαίσιο στήριξης των επιχειρήσεων από τον μήνα Ιανουάριο, όλων των επιχειρήσεων, με μία σημαντική επιδότηση του λογαριασμού ηλεκτρικού ρεύματος έτσι ώστε να καλύψουμε ως κράτος ένα μέρος της αύξησης που είδαν ήδη οι επιχειρηματίες στους λογαριασμούς τους τους περασμένους μήνες», είπε ο Κυριάκος Μητσοτάκης. «Όπως γνωρίζετε υπήρχε ήδη ένα πλαίσιο στήριξης για τα νοικοκυριά -το οποίο και συνεχίζεται- ειδικά για τα νοικοκυριά με χαμηλή κατανάλωση ως 300 κιλοβατώρες η στήριξη αυτή είναι πολύ μεγάλη. Αλλά τώρα υπάρχει και μία πρόσθετη στήριξη για όλες τις επιχειρήσεις. Πιστεύω ότι είναι κάτι το οποίο θα εκτιμηθεί και από τις επιχειρήσεις της περιοχής», συμπλήρωσε. Μείωση της εγκληματικότητας και έργα κατά της ενδοοικογενειακής βίας Αναφερόμενος στα θέματα δημόσιας τάξης, ο Πρωθυπουργός ανέφερε ότι «τα στατιστικά στοιχεία συνολικά σε όλη τη χώρα αλλά και ειδικά στην Αττική δείχνουν μία μείωση στην εγκληματικότητα». «Από την πρώτη στιγμή είχαμε δεσμευτεί ότι η ασφάλεια του πολίτη -όπως το είπατε κύριε Δήμαρχε- είναι προϋπόθεση ελευθερίας. Προτεραιότητα για την κυβέρνηση μας και σκοπός μας είναι αυτή τη δέσμευσή μας κάθε μέρα να την κάνουμε πράξη», συνέχισε, ενώ ειδικά για την ενδοοικογενειακή βία επισήμανε ότι το ΑΤ της περιοχής θα αποκτήσει ειδικό γραφείο για την πρόληψη και την αντιμετώπιση τέτοιων φαινομένων. «Είναι επίσης σημαντικό ότι αποκτά το Αστυνομικό Τμήμα και ένα ειδικό γραφείο ενδοοικογενειακής βίας. Μου μεταφέρθηκε ότι είναι ουκ ολίγα τα περιστατικά ενδοοικογενειακής βίας στα οποία καταγγέλλονται στο Αστυνομικό Τμήμα. Είναι μία κατάκτηση για την Ελληνική κοινωνία πια, ότι μπορούν αυτά τα περιστατικά να καταγγέλλονται και τα θύματα της ενδοοικογενειακής βίας να αναζητούν στήριξη πρώτα και πάνω απ’ όλα στην Ελληνική Αστυνομία. Και θέλουμε αυτό το γραφείο με την κατάλληλη εκπαίδευση να δίνει τη δυνατότητα σε όποια ή σε όποιον είναι θύμα ενδοοικογενειακής βίας να γνωρίζει πού μπορεί να απευθυνθεί και να έχει τη στήριξη του κράτους σε αυτό το τόσο ευαίσθητο ζήτημα», ανέφερε. Σε ό,τι αφορά την εκστρατεία εμβολιασμού, ο Κυριάκος Μητσοτάκης υπογράμμισε τη σημασία της παρότρυνσης σε τοπικό επίπεδο, ώστε να πειστούν οι πολίτες που ακόμα διστάζουν. «Είμαστε λίγο κάτω από τους εθνικούς μέσους όρους στην περιοχή σας. Γνωρίζουμε νομίζω όλους τους λόγους. Αλλά θέλω να απευθυνθώ ειδικά σε εσάς, στα στελέχη της Τοπικής Αυτοδιοίκησης και να σας πω ότι πια για να μπορέσουμε να πείσουμε και τους λίγους καχύποπτους, οι οποίοι ενδεχομένως να το σκέφτονται ακόμα να εμβολιαστούν, έχει πολύ μεγάλη σημασία η δική σας βοήθεια», είπε. Στη σύσκεψη έλαβαν μέρος ο Υπουργός Προστασίας του Πολίτη Τάκης Θεοδωρικάκος, ο Αναπληρωτής Υπουργός Εσωτερικών Στέλιος Πέτσας, ο Υφυπουργός Δικαιοσύνης και βουλευτής Δυτικής Αττικής της Νέας Δημοκρατίας Γιώργος Κώτσηρας, ο Υφυπουργός Ψηφιακής Διακυβέρνησης Θεόδωρος Λιβάνιος, ο Περιφερειάρχης Αττικής Γιώργος Πατούλης, ο Δήμαρχος Μεγαρέων Γρηγόρης Σταμούλης και οι βουλευτές Δυτικής Αττικής της ΝΔ, Θανάσης Μπούρας και Ευάγγελος Λιάκος. Πρώτη επίσκεψη Πρωθυπουργού εκτός προεκλογικής περιόδου «Είναι η πρώτη φορά που εν ενεργεία Πρωθυπουργός, εκτός προεκλογικής περιόδου, επισκέπτεται τον Δήμο μας για να συζητήσουμε τα προβλήματα που μας απασχολούν», δήλωσε κατά την έναρξη της σύσκεψης ο Δήμαρχος Μεγαρέων, Γρηγόρης Σταμούλης, εκφράζοντας τη βεβαιότητα ότι η επίσκεψη «δεν είναι τυπική» αλλά αντικατοπτρίζει ενδιαφέρον για την περιοχή και την επιθυμία να δοθούν λύσεις στα ζητήματα που εκκρεμούν. Ολοκληρώνοντας την περιοδεία του στα Μέγαρα, ο Πρωθυπουργός είχε την ευκαιρία να πιει έναν καφέ στο κέντρο της πόλης με νέους της περιοχής και στελέχη της ΟΝΝΕΔ από τα Μέγαρα και τη Μάνδρα-Ειδυλλία, μαζί με τον νέο Γραμματέα της Πολιτικής Επιτροπής της Νέας Δημοκρατίας, Παύλο Μαρινάκη. Ολόκληρη η τοποθέτηση του Πρωθυπουργού στο Δημαρχείο Κύριε Δήμαρχε, αγαπητέ Γρηγόρη, κύριε Αντιδήμαρχε, κύριε Περιφερειάρχα, κυρίες και κύριοι, με πολύ μεγάλη χαρά επισκέπτομαι σήμερα το Δήμο Μεγαρέων, πληροφορούμενος μάλιστα ότι είμαι ο πρώτος εν ενεργεία Πρωθυπουργός ο οποίος επισκέπτεται τον Δήμο εκτός προεκλογικής περιόδου, για να κάνουμε μία ουσιαστική και παραγωγική συζήτηση για το πώς μπορούμε να βοηθήσουμε τον Δήμο Μεγαρέων, τη Δυτική Αττική συνολικά, να αντιμετωπίσει τις μεγάλες προκλήσεις, αλλά και να αξιοποιήσει τις σημαντικές ευκαιρίες που ανοίγονται μπροστά μας. Είχα τη δυνατότητα στην περιοδεία την οποία έκανα να επισκεφθώ καταρχάς μία μονάδα χαρακτηριστική της δυναμικής που αναπτύσσει η περιοχή σας στον αγροδιατροφικό τομέα, μία αυγοπαραγωγικη μονάδα -έχετε πολλές τέτοιες στην περιοχή- και έχετε δίκιο κύριε Δήμαρχε όταν επισημαίνετε ότι ο πρωτογενής τομέας στην περιοχή σας είναι δυναμικός ανταγωνιστικός και μπορεί να στηριχθεί ακόμα περισσότερο, καθώς είστε μία περιοχή με ιδιαίτερα κλιματολογικά χαρακτηριστικά πολύ κοντά στη μεγαλύτερη αγορά που υπάρχει στην Ελλάδα, που είναι η αγορά της Αττικής. Είχαμε τη δυνατότητα να συζητήσουμε με τους επιχειρηματίες τις μεγάλες προκλήσεις που αντιμετωπίζει συνολικά η παραγωγή σήμερα στη χώρα μας, ως αποτέλεσμα των μεγάλων διεθνών αυξήσεων, αφενός στις τιμές του φυσικού αερίου που αντανακλώνται και στις τιμές του λογαριασμού του ηλεκτρικού ρεύματος, αφετέρου στις αυξήσεις στις ζωοτροφές. Ξέρω ότι γίνεται μία πολύ μεγάλη προσπάθεια και απ’ όλες τις παραγωγικές μονάδες να μην περάσουν αυτές οι αυξήσεις στον τελικό καταναλωτή. Και ακριβώς σε αυτήν την κατεύθυνση έχουμε ανακοινώσει και ένα πλαίσιο στήριξης των επιχειρήσεων από τον μήνα Ιανουάριο, όλων των επιχειρήσεων, με μία σημαντική επιδότηση του λογαριασμού ηλεκτρικού ρεύματος έτσι ώστε να καλύψουμε ως κράτος ένα μέρος της αύξησης που είδαν ήδη οι επιχειρηματίες στους λογαριασμούς τους τους περασμένους μήνες. Όπως γνωρίζετε υπήρχε ήδη ένα πλαίσιο στήριξης για τα νοικοκυριά -το οποίο και συνεχίζεται- ειδικά για τα νοικοκυριά με χαμηλή κατανάλωση ως 300 κιλοβατώρες η στήριξη αυτή είναι πολύ μεγάλη. Αλλά τώρα υπάρχει και μία πρόσθετη στήριξη για όλες τις επιχειρήσεις. Πιστεύω ότι είναι κάτι το οποίο θα εκτιμηθεί και από τις επιχειρήσεις της περιοχής. Ταυτόχρονα, είχαμε τη δυνατότητα να συζητήσουμε και τις σημαντικές προοπτικές που ανοίγονται στα πλαίσια των πόρων που έχουμε στη διάθεση μας μέσα από το πρόγραμμα αγροτικής ανάπτυξης, για νέες επενδύσεις σε νέες μορφές παραγωγής, αλλά και στη δυνατότητα που θα δώσουμε στις επιχειρήσεις, τη δίνουμε ήδη, να μπορούν οι ίδιες να εγκαθιστούν μονάδες ανανεώσιμων πηγών ενέργειας, φωτοβολταϊκά πρωτίστως, έτσι ώστε να μπορούν να μειώσουν το κόστος της ενέργειας τους. Στη συνέχεια επισκεφθήκαμε -για να έρθω στα θέματα τα οποία θίξατε κύριε Δήμαρχε- το Αστυνομικό Τμήμα της περιοχής μαζί με τον Υπουργό τον κ. Θεοδωρικακο. Έχει ενισχυθεί το Αστυνομικό Τμήμα. Χαίρομαι γιατί υπάρχει μία πολύ καλή συνεργασία με την τοπική
κοινωνία και αναγνωρίζω τις ιδιαιτερότητές της περιοχής στα ζητήματα της αστυνόμευσης. Το γνωρίζει πολύ καλά και ο Υπουργός. Όμως τα στατιστικά στοιχεία συνολικά σε όλη τη χώρα αλλά και ειδικά στην Αττική δείχνουν μία μείωση στην εγκληματικότητα. Από την πρώτη στιγμή είχαμε δεσμευτεί ότι η ασφάλεια του πολίτη -όπως το είπατε κύριε Δήμαρχε- είναι προϋπόθεση ελευθερίας. Προτεραιότητα για την κυβέρνηση μας και σκοπός μας είναι αυτή τη δέσμευσή μας κάθε μέρα να την κάνουμε πράξη. Πάλι ευχαριστώ τους άντρες και τις γυναίκες της Ελληνικής Αστυνομίας και ειδικά εδώ του Τμήματος στα Μέγαρα για τη σημαντική δουλειά την οποία κάνουν. Και βέβαια άκουσα αυτό το οποίο είπατε για το ζήτημα της Κινέτας, καταλαβαίνω ότι υπάρχει ήδη μία πρόθεση από το Υπουργείο να υπάρχει μία κινητή σε πρώτη φάση η οποία θα καλύψει τις ανάγκες της περιοχής και νομίζω ότι αυτό θα είναι σημαντικό για τους λόγους τους οποίους εκθέσατε. Όπως είναι επίσης σημαντικό ότι αποκτά το Αστυνομικό Τμήμα και ένα ειδικό γραφείο ενδοοικογενειακής βίας. Μου μεταφέρθηκε ότι είναι ουκ ολίγα τα περιστατικά ενδοοικογενειακής βίας στα οποία καταγγέλλονται στο Αστυνομικό Τμήμα. Είναι μία κατάκτηση για την Ελληνική κοινωνία πια, ότι μπορούν αυτά τα περιστατικά να καταγγέλλονται και τα θύματα της ενδοοικογενειακής βίας να αναζητούν στήριξη πρώτα και πάνω απ’ όλα στην Ελληνική Αστυνομία. Και θέλουμε αυτό το γραφείο με την κατάλληλη εκπαίδευση να δίνει τη δυνατότητα σε όποια ή σε όποιον είναι θύμα ενδοοικογενειακής βίας να γνωρίζει πού μπορεί να απευθυνθεί και να έχει τη στήριξη του κράτους σε αυτό το τόσο ευαίσθητο ζήτημα. Στη συνέχεια επισκέφθηκα το Κέντρο Υγείας, όπου είδα σε μία σχετικά παλιά δομή ένα εξαιρετικό κλίμα συνεργασίας ανάμεσα στους υπεύθυνους της δομής, στους γιατρούς, στο νοσηλευτικό προσωπικό. Είναι μεγάλη νομίζω παρακαταθήκη για την περιοχή το γεγονός ότι έχετε ένα Κέντρο Υγείας το οποίο λειτουργεί πια σύμφωνα με σύγχρονες προδιαγραφές. Έχει ενισχυθεί σημαντικά, έχουμε καταγράψει τις όποιες ελλείψεις, θα κοιτάξουμε και αυτές να τις συμπληρώσουμε, είτε είναι ελλείψεις σε προσωπικό είτε είναι ελλείψεις σε εξοπλισμό. Πιστεύω ότι κάποια στιγμή, σε συνεννόηση με την ΥΠΕ, θα μπορούμε να κάνουμε και μία προσπάθεια κτηριολογικής αναβάθμισης του υφιστάμενου Κέντρου Υγείας. Και βέβαια θέλω και πάλι να ευχαριστήσω την Τοπική Αυτοδιοίκηση για την προσπάθεια την οποία καταβάλλετε να μας βοηθήσετε αλλά να βοηθήσετε και τους δημότες σας σχετικά με την αύξηση των ποσοστών εμβολιασμού. Είχα την ευκαιρία σήμερα να συναντήσω γονείς και παιδιά τα οποία έσπευσαν να εμβολιαστούν στις νέες γραμμές εμβολιασμού που ανοίξαμε για τα παιδιά. Είναι πολύ σημαντικό να αυξήσουμε και άλλο την εμβολιαστική κάλυψη. Είμαστε λίγο κάτω από τους εθνικούς μέσους όρους στην περιοχή σας. Γνωρίζουμε νομίζω όλους τους λόγους. Αλλά θέλω να απευθυνθώ ειδικά σε εσάς, στα στελέχη της Τοπικής Αυτοδιοίκησης και να σας πω ότι πια για να μπορέσουμε να πείσουμε και τους λίγους καχύποπτους, οι οποίοι ενδεχομένως να το σκέφτονται ακόμα να εμβολιαστούν, έχει πολύ μεγάλη σημασία η δική σας βοήθεια. Είναι όλο ζήτημα πια προσωπικής επαφής. Του γιατρού, του ανθρώπου τον οποίον οι καχύποπτοι αυτοί οι συμπολίτες μας εμπιστεύονται. Να σας ζητήσω, κύριε Δήμαρχε, να συνεχίσουμε αυτήν την προσπάθεια, διότι και σήμερα ακόμα που μιλάμε, κάθε μέρα δυστυχώς, χάνονται συμπολίτες μας οι οποίοι κατά κανόνα είναι ανεμβολίαστοι. Θα μπορούσαν να αποφύγουν τη Μονάδα Εντατικής Θεραπείας ή το θάνατο αν είχαν κάνει την επιλογή να εμβολιαστούν. Ναι, είμαστε σε μία καλύτερη κατάσταση. Βλέπουμε μία κάμψη στα κρούσματα πια της Όμικρον. Όμως εξακολουθούμε να έχουμε και κρούσματα Δέλτα, η οποία είναι πολύ πιο επικίνδυνη. Και πρέπει αυτή την προσπάθεια να αυξήσουμε τα ποσοστά εμβολιασμού, να μην τη σταματήσουμε, παρότι πια έχουμε φτάσει στους ευρωπαϊκούς μέσους όρους, αλλά μπορούμε ακόμα καλύτερα από αυτό το οποίο έχουμε πετύχει. Να έρθω τώρα λίγο στα ζητήματα τα οποία θίξατε, κύριε Δήμαρχε. Καταρχάς χαίρομαι γιατί υπάρχει μία πολύ καλή συνεργασία μεταξύ της αυτοδιοίκησης πρώτου βαθμού, της Περιφέρειας, του Υπουργείου. Να πω κιόλας ότι έχουμε την τύχη ως Νέα Δημοκρατία να έχουμε τρεις εξαιρετικούς βουλευτές εμπειρότερους και νεότερους, τον Θανάση, τον Γιώργο, τον Βαγγέλη. Με κρατάνε πάντα πολύ ενήμερο για τα ζητήματα της Δυτικής Αττικής, εξάλλου εγώ εξακολουθώ να είμαι βουλευτής Δυτικής Αθήνας. Επομένως, είμαστε ουσιαστικά όμορες περιφέρειες, το ενδιαφέρον μου για τα δυτικά νομίζω είναι δεδομένο και το έχουμε αποδείξει στην πράξη. Πολύ σημαντικό εργαλείο το Πρόγραμμα Τρίτσης, έχει ξεκινήσει από τον Υπουργό όταν ήταν στο Υπουργείο Εσωτερικών, το συνεχίζει τώρα ο Στέλιος Πέτσας. Νομίζω ακούσατε σημαντικές εξαγγελίες σήμερα σχετικά με την ένταξη αυτής της πολύ σημαντικής αστικής αναζωογόνησης στο Πρόγραμμα Τρίτσης, αλλά και μελλοντικές εντάξεις σχετικά με τη διαχείριση των απορριμμάτων. Ένα πολύ σημαντικό χρηματοδοτικό εργαλείο και σε μεγάλο βαθμό η ταχύτητα ένταξης εξαρτάται και από την ποιότητα και την ωριμότητα των μελετών που εσείς θα καταθέσετε στο Υπουργείο. Υπάρχουν όμως σημαντικοί πόροι να υποστηρίξουν τους Δήμους και νομίζω ότι τα έργα αυτά θα είναι έργα εμβληματικά για το Δήμο Μεγαρέων και μετά θα είναι στο χέρι σας αγαπητέ δήμαρχε -άπαξ και εξασφαλίσετε τη χρηματοδότηση- να τα τρέξετε πολύ γρήγορα. Πολύ σημαντικό το ΓΠΣ στο οποίο αναφερθήκατε και γνωρίζω το προσωπικό ενδιαφέρον του Νίκου Ταγαρά για την περίπτωση αυτή, έχει βάλει και το χεράκι του ο Θοδωρής Λιβάνιος ο οποίος με την προηγούμενη ιδιότητά του ως προκάτοχος ουσιαστικά του Στέλιου, διατηρεί έντονο το ενδιαφέρον του για την περιοχή, καθώς ο ίδιος προέρχεται από την Ελευσίνα, αλλά πολύ σημαντικό εργαλείο το Γενικό Πολεοδομικό Σχέδιο. Γενικά η τακτοποίηση των θεμάτων χρήσης γης είναι κρίσιμη, αναγκαία, όχι ικανή, αλλά αναγκαία συνθήκη για να συζητήσουμε οποιαδήποτε μακροχρόνια αναπτυξιακή δυναμική οποιασδήποτε περιοχής. Γνωρίζω επίσης ότι έχει γίνει σημαντική, σπουδαία δουλειά από την Περιφέρεια στα ζητήματα των μεγάλων αντιπλημμυρικών έργων, τα ανέφερε ο Γιώργος. Είστε μία περιοχή που χτυπήθηκε από φυσικές καταστροφές και έχουμε μία υποχρέωση να θωρακίσουμε την περιοχή σας από πλημμυρικά φαινόμενα. Αλλά ταυτόχρονα έχουμε και μία υποχρέωση να σχεδιάσουμε -και το κάνουμε ήδη- την επόμενη αντιπυρική περίοδο, έτσι ώστε το καλοκαίρι του ‘22 να είναι πολύ καλύτερο από το πολύ δύσκολο καλοκαίρι του ‘21. Έχουν γίνει ήδη σημαντικά βήματα σε όλες τις περιοχές οι οποίες επλήγησαν από τις καταστροφικές πυρκαγιές σχετικά με τα βασικά αντιδιαβρωτικα έργα ανάσχεσης των εδαφών έτσι ώστε να μπορέσουμε αφενός να προστατεύσουμε τις περιοχές από πλημμυρικά φαινόμενα, αφετέρου να επιτρέψουμε στη φύση μέσω της φυσικής αναγέννησης και αναδάσωσης να αναλάβει το μακροχρόνιο, αλλά συνήθως πολύ ωραίο και αποτελεσματικό δρόμο, να ακολουθήσει η φύση το δρόμο της, της φυσικής αναγέννησης. Και θεωρώ επίσης πάρα πολύ σημαντικό το γεγονός πια ότι τα Δασαρχεία πέρασαν στην αρμοδιότητα του Υπουργείου Περιβάλλοντος. Έφυγαν από τις Αποκεντρωμένες έτσι ώστε να υπάρχει πια ένας φυσικός προϊστάμενος που δεν είναι άλλος από τη Γενική Διεύθυνση Δασών του Υπουργείου Περιβάλλοντος. Αυτό απελευθερώνει δυνάμεις στα Δασαρχεία μας και στους δασάρχες μας να ασχοληθούν πραγματικά με τον κύριο αντικείμενό τους που δεν είναι άλλο από την προστασία και την ανάδειξη των δασών. Τέλος, κρατώ αυτό με πολύ ενδιαφέρον αυτό το οποίο είπατε για το εσπερινό ΕΠΑΛ, θα μιλήσω με την Υπουργό ο ίδιος. Έχω πάρα πολύ μεγάλη εκτίμηση στη δουλειά που γίνεται στα εσπερινά Επαγγελματικά Λύκεια. Θέλω πάντα να δίνω τη δυνατότητα όχι μόνο δεύτερης ευκαιρίας αλλά ιδιαιτέρως στα παιδιά τα οποία μπορεί να εργάζονται αλλά θέλουν να συνεχίσουν τις σπουδές τους να μπορούν να το κάνουν απρόσκοπτα κοντά στον τόπο στον οποίο μένουν. Είναι νομίζω μία απτή απόδειξη μιας πολιτικής κοινωνικής συνοχής η οποία στρέφει την προσοχή της κυρίως στους πιο αδύναμους συμπολίτες μας, κάτι το οποίο αποτελεί -όπως ξέρετε- την πρώτη προτεραιότητα αυτής της κυβέρνησης. Κλείνοντας, αγαπητέ Δήμαρχε, να σε ευχαριστήσω και πάλι για την υποδοχή. Θέλω να ξέρετε ότι αυτές οι επισκέψεις -θα μπορούν να σας το πιστοποιήσουν και άλλοι συνάδελφοί σας- δεν έχουν καθόλου επικοινωνιακά χαρακτηριστικά, είναι πάντα επισκέψεις εργασίας. Και επειδή είμαστε πολύ καλοί πιστεύω στο να παρακολουθούμε τα έργα τα οποία υλοποιούμε και οι Υπουργοί γνωρίζουν ότι όταν αναλαμβάνουμε δεσμεύσεις σε κορυφαίο επίπεδο αυτές πρέπει να υλοποιούνται. Οπότε είναι μία πολύ καλή ευκαιρία και για εμένα προσωπικά να θα σχηματίσω μία προσωπική άποψη για τα προβλήματα της περιοχής αλλά και για τις ευκαιρίες που έχουμε μπροστά μας. Αλλά και για τους Υπουργούς, νομίζω και τα στελέχη της αυτοδιοίκησης, να συμφωνήσουμε σε ένα κοινό πρόγραμμα δράσης για να στηρίξουμε αυτόν τον -όπως είπες- πολύ ωραίο τόπο. Γιατί και εδώ στα Μέγαρα έχετε ουσιαστικά τα πάντα. Έχετε βουνό, έχετε θάλασσα, έχετε πρωτογενή τομέα, έχετε πολιτισμό. Έχετε δίκιο να λέτε ότι δεν έχει αναδειχθεί επαρκώς η πολιτιστική παρακαταθήκη μιας πόλης η οποία ήταν από τις κορυφαίες πόλεις-κράτη της κλασικής, της αρχαίας Ελλάδος. Και νομίζω ότι και στον τομέα αυτό έχουμε να κάνουμε ακόμα σημαντικά βήματα. Κλείνω λέγοντάς σας ότι αυτή η κυβέρνηση δίνει πάντα έμφαση στην αποτελεσματικότητα. Μας αρέσουν τα έργα και όχι τα λόγια. Και γι’ αυτό θα κριθούμε τελικά σε εθνικό επίπεδο αλλά και σε τοπικό επίπεδο. Και νομίζω ότι όταν θα έρθει η ώρα όλοι να κάνουμε τον απολογισμό μας, η δημοτική αρχή αλλά και η κυβέρνηση, θα είμαστε ικανοποιημένοι διότι τα πράγματα θα έχουν μετακινηθεί ουσιωδώς προς θετική κατεύθυνση. Με έργα και όχι με λόγια. Οπότε και πάλι σας ευχαριστώ πολύ για τη θερμή υποδοχή και εύχομαι καλή χρονιά σε όλες και σε όλους. "
2022-01-14,28357,https://www.primeminister.gr/2022/01/14/28357,Συνάντηση του Πρωθυπουργού Κυριάκου Μητσοτάκη με τον Πρόεδρο του Δημοκρατικού Συναγερμού Αβέρωφ Νεοφύτου | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης συναντήθηκε το πρωί με τον Πρόεδρο του Δημοκρατικού Συναγερμού, Αβέρωφ Νεοφύτου, στο Μέγαρο Μαξίμου. Κατά τη διάρκεια της συνάντησης εξετάστηκαν οι εξελίξεις στο Κυπριακό, ενώ ο κ. Νεοφύτου ενημέρωσε τον Πρωθυπουργό για την απόφασή του να διεκδικήσει το αξίωμα του Προέδρου της Κυπριακής Δημοκρατίας. Ο Κυριάκος Μητσοτάκης εξέφρασε τη στήριξή του στον κ. Νεοφύτου. «Θέλω να ξέρεις ότι είμαστε δίπλα σου και σου εύχομαι ολόψυχα καλή δύναμη στον αγώνα τον οποίον μόλις ξεκινάς», σημείωσε. Στην έναρξη της συνάντησης ο Πρωθυπουργός και ο Πρόεδρος του ΔΗΣΥ είχαν τον παρακάτω διάλογο: Κυριάκος Μητσοτάκης: Αγαπητέ μου Πρόεδρε, φίλε Αβέρωφ, σε καλωσορίζω για ακόμα μια φορά στην Αθήνα. Ως Πρόεδρος του αδελφού κόμματος, του Δημοκρατικού Συναγερμού, έχεις οδηγήσει την παράταξη σε διαδοχικές νίκες και επιτυχίες στην Κύπρο. Πάντα με γνώμονα την ευθύνη και τον ρεαλισμό και πάντα αγωνιζόμενος για την ευημερία και την προκοπή του Κυπριακού λαού. Θέλω να σου ευχηθώ ολόψυχα καλή επιτυχία ως υποψήφιος Πρόεδρος της Κυπριακής Δημοκρατίας για το 2023 και δεν έχω καμία αμφιβολία ότι θα συνεχίσεις να αγωνίζεσαι με την ίδια αφοσίωση, με την ίδια προσήλωση, για την ενότητα των Κυπρίων, για την προκοπή του Κυπριακού λαού και βέβαια για την επίλυση του μεγάλου μας εθνικού θέματος. Θέλω να ξέρεις ότι είμαστε δίπλα σου και σου εύχομαι ολόψυχα καλή δύναμη στον αγώνα τον οποίον μόλις ξεκινάς. Αβέρωφ Νεοφύτου: Κύριε Πρωθυπουργέ, σας ευχαριστώ πάρα πολύ για τις ευχές σας. Να ξέρετε πως η θεαματική πρόοδος σε όλους τους τομείς στην Ελλάδα, ως αποτέλεσμα των δικών σας πολιτικών, επανέφερε την αξιοπιστία στη χώρα. Αλλά, εξίσου σημαντικό, επανέφερε την αξιοπρέπεια και την εθνική υπερηφάνεια στον κάθε Έλληνα. Σας ευχαριστώ διπλά, γιατί μία δυνατή Ελλάδα, που ήταν και παραμένει το ανιδιοτελές στήριγμα της Κύπρου, βοηθάτε την Κύπρο. Και σας ευχαριστούμε για ό,τι κάνετε για την εθνική μας υπόθεση. Πάντα να είστε δυνατός για μία ακόμα πιο δυνατή Ελλάδα και μία δυνατή Κύπρο. Στη συνάντηση συμμετείχε επίσης ο βουλευτής Σερρών και Γραμματέας Διεθνών Σχέσεων της ΝΔ Τάσος Χατζηβασιλείου. "
2022-01-12,28350,https://www.primeminister.gr/2022/01/12/28350,Ενημερωτικό σημείωμα για τη σύσκεψη υπό τον Πρωθυπουργό Κυριάκο Μητσοτάκη για την παρουσίαση του Εθνικού Σχεδίου Δράσης για τον Ελληνικό Τουρισμό | Ο Πρωθυπουργός της Ελληνικής Δημοκρατίας,"Το Εθνικό Σχέδιο Δράσης για τον ελληνικό τουρισμό παρουσίασε στον Πρωθυπουργό Κυριάκο Μητσοτάκη ο ΣΕΤΕ κατά τη διάρκεια τηλεδιάσκεψης. Το Εθνικό Σχέδιο Δράσης αποτελεί την τελική σύνθεση της μελέτης «Ελληνικός Τουρισμός 2030 | Σχέδια Δράσης» που εκπονήθηκε από το ΙΝΣΕΤΕ και πρόκειται για μια ολοκληρωμένη προσέγγιση για τον σχεδιασμό και την άσκηση πολιτικής, τη διαχείριση και τη διακυβέρνηση του ελληνικού τουριστικού προϊόντος και των προορισμών. «Θέλω να ευχαριστήσω όσες και όσους εργάστηκαν για να μπορέσουμε να έχουμε αυτό το συγκροτημένο και ολιστικό σχέδιο στην διάθεσή μας. Η Ελλάδα πιστεύω ότι θα βγει κερδισμένη στον τουριστικό τομέα από την κρίση της πανδημίας. Η χώρα αυτή τη στιγμή βρίσκεται σε πολύ καλή κατάσταση ως προς τη διεθνή της εικόνα. Όλες οι MEGAτάσεις, κυρίως αυτή η στροφή στo wellness (ευεξία), στην εμπειρία, στον άνθρωπο, στη συμβίωση με το φυσικό πολιτιστικό περιβάλλον, πιστεύω ότι αναδεικνύουν τα σημαντικά συγκριτικά πλεονεκτήματα της χώρας. Τώρα έχει έρθει η στιγμή για να υλοποιήσουμε ένα μακρόπνοο στρατηγικό σχέδιο, το οποίο θα μπορέσει να αναδείξει όλα μας αυτά τα πολύ σημαντικά συγκριτικά πλεονεκτήματα», σημείωσε, μεταξύ άλλων, ο Πρωθυπουργός. Ο Κυριάκος Μητσοτάκης υπογράμμισε ότι «πρέπει να ξανασκεφτούμε μετά την πανδημία ενσωματώνοντας τα διδάγματά της. Τι σημαίνει το εθνικό branding της χώρας στη μετα-πανδημία περίοδο. Εκτιμώ ότι η επόμενη χρονιά θα είναι μία χρονιά μετάβασης με πολύ έντονους ρυθμούς τουριστικής κίνησης εφόσον όλα πάνε καλά με τον COVID-19. Εδώ καλούμαστε να κάνουμε έναν σχεδιασμό σε βάθος χρόνου. Οπότε αποδίδω πολύ μεγάλη σημασία στο πώς θα μετατρέψουμε αυτό το σημαντικό κείμενο σε έναν άξονα δράσεων». Στο πλαίσιο της τηλεδιάσκεψης, επιβεβαιώθηκε η ανθεκτικότητα του ελληνικού τουρισμού το 2021, καθώς ενάντια στις προβλέψεις και τις πρωτόγνωρες δυσκολίες, ο τουριστικός τομέας συνεισέφερε στην ελληνική οικονομία, κατά προσέγγιση το 55% των πληρωμών του 2019. Εκφράστηκε δε η πεποίθηση ότι θα πετύχει ακόμη καλύτερα αποτελέσματα τη φετινή χρονιά. Ο Υπουργός Τουρισμού, Βασίλης Κικίλιας, μεταξύ άλλων, σημείωσε: «Η μελέτη «Ελληνικός Τουρισμός 2030 | Σχέδια Δράσης» διαφοροποιείται από προηγούμενα σχέδια δράσης σε δύο κύρια σημεία. Πρώτον, ενώ συνήθως αντίστοιχες μελέτες  ανέλυαν το ΠΟΙΑ  προϊόντα του ελληνικού τουρισμού πρέπει να αναπτυχθούν, η παρούσα μελέτη προσδιορίζει με λεπτομερή σχέδια το ΠΩΣ μπορούν να αναπτυχθούν αυτά τα προϊόντα. Δεύτερον, η μελέτη αξιοποιεί τον τουριστικό προορισμό ως μονάδα ανάλυσης, άσκησης πολιτικής, διαχείρισης και marketing και η δομή του σχεδίου δράσης μπορεί εν δυνάμει να λειτουργήσει ως πρότυπο μεθοδευμένου σχεδιασμού για κάθε προορισμό της χώρας που στοχεύει να αναπτυχθεί τουριστικά. Ο ρόλος της συγκεκριμένης μελέτης πρακτικά μπορεί να λειτουργήσει επιβοηθητικά και ως κατεύθυνση πολιτικής στους DMOs (Οργανισμούς Διαχείρισης Προορισμού) που θα δημιουργηθούν μετά και την πρόσφατη ψήφιση του νομοσχεδίου». Ο Πρόεδρος του ΣΕΤΕ, Γιάννης Ρέτσος, ανέφερε: «Ο ΣΕΤΕ εκπληρώνει στο ακέραιο τον ρόλο και την ευθύνη του ως κοινωνικός εταίρος, παραδίδοντας σήμερα το στρατηγικό σχέδιο, τον οδικό χάρτη, για να βαδίσει ο τουρισμός στη νέα εποχή. Πρόκειται για μια μελέτη που ανταποκρίνεται στις ανάγκες των καιρών, που λαμβάνει υπόψη της τα ιδιαίτερα χαρακτηριστικά του τουριστικού τομέα, που είναι δυναμική και προσαρμόζεται ανάλογα με τις εξελίξεις. Στόχος μας είναι το «Εθνικό Σχέδιο Δράσης» να αποτελέσει την αρχή μιας περιόδου δημόσιας διαβούλευσης, σε κεντρικό και σε περιφερειακό επίπεδο, καθώς η επιτυχής υλοποίηση της στρατηγικής χρειάζεται/ απαιτεί ουσιαστικούς συμμέτοχους και συνοδοιπόρους, συνθετικά και συνδυαστικά με τους υπόλοιπους δυναμικούς κλάδους της ελληνικής οικονομίας». Στην τηλεδιάσκεψη συμμετείχαν ακόμη ο Υπουργός Επικρατείας, Γιώργος Γεραπετρίτης, ο Υπουργός Επικρατείας, Άκης Σκέρτσος, η Υφυπουργός Τουρισμού, Σοφία Ζαχαράκη, o Γενικός Γραμματέας Πρωθυπουργού, Γρηγόρης Δημητριάδης, ο Γενικός Γραμματέας Συντονισμού, Θανάσης Κοντογεώργης, ο Επικεφαλής Οικονομικού Γραφείου του Πρωθυπουργού, Αλέξης Πατέλης, ο Αντιπρόεδρος του ΣΕΤΕ, Ευτύχιος Βασιλάκης, ο Γενικός Γραμματέας του ΣΕΤΕ, Γιώργος Βερνίκος, ο Αναπληρωτής Γενικός Γραμματέας του ΣΕΤΕ, Γιάννης Παράσχης, η Διευθύνουσα Σύμβουλος της MARKETING GREECE, Ιωάννα Δρέττα, η Γενική Διευθύντρια του ΣΕΤΕ, Μαρία Γάτσου, ο Γενικός Διευθυντής του ΙΝΣΕΤΕ, Ηλίας Κικίλιας και ο Επιστημονικός Διευθυντής του ΙΝΣΕΤΕ, Άρης Ίκκος. "
2022-01-12,28347,https://www.primeminister.gr/2022/01/12/28347,Ενημερωτικό σημείωμα για τη σύσκεψη υπό τον Πρωθυπουργό Κυριάκο Μητσοτάκη για την παρουσίαση των νέων προγραμμάτων του ΟΑΕΔ για την απασχόληση | Ο Πρωθυπουργός της Ελληνικής Δημοκρατίας,"Η παρουσίαση των προγραμμάτων του ΟΑΕΔ για το 2022, μέσω των οποίων θα προσφερθούν 86.000 νέες θέσεις εργασίας, ήταν το αντικείμενο της σύσκεψης που έγινε το πρωί στα κεντρικά γραφεία του Οργανισμού παρουσία του Πρωθυπουργού Κυριάκου Μητσοτάκη, ο οποίος ενημερώθηκε επίσης από τον Υπουργό Εργασίας και Κοινωνικών Υποθέσεων Κωστή Χατζηδάκη και τον Διοικητή του ΟΑΕΔ, Σπύρο Πρωτοψάλτη, για τα αποτελέσματα των προγραμμάτων τόνωσης της απασχόλησης την τελευταία διετία. Από τον Μάιο του 2020 έως τον Δεκέμβριο του 2021, φάση κατά την οποία ήταν σε εξέλιξη η πανδημία, δημιουργήθηκαν 50.131 νέες θέσεις εργασίας χάρη σε 16 προγράμματα που υλοποίησε ο ΟΑΕΔ. Το 2022 θα προσφερθούν επιπλέον 86.000 νέες θέσεις, μέσω 11 νέων τα οποία θα αντλήσουν σχεδόν 590 εκατομμύρια ευρώ από τους πόρους του Ταμείου Ανάκαμψης και του ΕΣΠΑ, αλλά και μέσω επτά συνεχιζόμενων δράσεων. «Νομίζω ότι τα στοιχεία μιλούν από μόνα τους: 42.000 θέσεις εργασίας δημιουργήθηκαν τα τέσσερα και κάτι χρόνια της προηγούμενης διακυβέρνησης. Μόνο μέσα σε δύο χρόνια δημιουργήσαμε 50.000 θέσεις εργασίας, κατά τη διάρκεια της πανδημίας. Και βέβαια ο στόχος είναι εξαιρετικά φιλόδοξος: να δημιουργήσουμε 86.000 θέσεις εργασίας μέσα στο 2022, με πόρους οι οποίοι θα έρχονται αφενός από το Ταμείο Ανάκαμψης και αφετέρου από το ΕΣΠΑ», ανέφερε ο Πρωθυπουργός. «Αυτές οι πολιτικές αποτελούν και την καλύτερη απόδειξη του προοδευτικού στίγματος της συνολικής πολιτικής που έχει η κυβέρνηση στον τομέα της εργασίας», τόνισε ο Κυριάκος Μητσοτάκης, συμπληρώνοντας ότι ο προσανατολισμός της κυβέρνησης «αποδεικνύει στην πράξη ότι η μείωση των ανισοτήτων και οι ευκαιρίες στους πιο αδύναμους αποτελούν αδιαπραγμάτευτη προτεραιότητά μας». Τα προγράμματα της περιόδου 2020-21 κινούνταν σε τρεις κατευθύνσεις: την τόνωση της απασχόλησης, την απόκτηση εργασιακής εμπειρίας και τη στήριξη της επιχειρηματικότητας. Χαρακτηρίστηκαν από υψηλό βαθμό απορροφητικότητας, σε αντίθεση με προηγούμενα έτη, όταν είχε διαπιστωθεί ότι δράσεις με υψηλούς προϋπολογισμούς είχαν απορροφητικότητα ακόμα και 3% έως 8%. Στην πράξη, αυτό σημαίνει ότι χάρη στις ενεργητικές πολιτικές απασχόλησης, την εκπόνηση νέων προγραμμάτων και την τροποποίηση παλαιότερων που είχαν σχετικά μικρή αποτελεσματικότητα, επιτεύχθηκε μέσα σε ενάμιση χρόνο αύξηση 17,9% στη δημιουργία θέσεων σε σύγκριση με ολόκληρη την τετραετία 2016-2019, παρά τις επιπτώσεις της πανδημίας στην αγορά εργασίας. Σε ετήσια βάση, εν μέσω της πανδημίας, ο ΟΑΕΔ πετυχαίνει τη δημιουργία 33.400 και πλέον θέσεων ανά έτος, αριθμός υπερτριπλάσιος σε σχέση με τις 10.627 θέσεις που δημιουργούνταν κατά μέσο όρο κάθε χρόνο την προηγούμενη τετραετία.   «Μόνο μία πτυχή της πολιτικής μας» Ο Πρωθυπουργός υπογράμμισε επίσης ότι το έργο του ΟΑΕΔ εντάσσεται στο ευρύτερο πολιτικό πλαίσιο που έχει θέσει η κυβέρνηση για την ενίσχυση της απασχόλησης, την αντιμετώπιση χρόνιων παθογενειών που βλάπτουν τους εργαζόμενους αλλά και για καλύτερη ισορροπία μεταξύ της προσωπικής και της επαγγελματικής σφαίρας. «Να τονίσω ότι τα προγράμματα του ΟΑΕΔ αποτελούν μόνο μία πτυχή της συνολικής πολιτικής που το Υπουργείο Εργασίας έχει, συνολικά, στα ζητήματα απασχόλησης. Έχουμε μιλήσει πολύ για τη σημασία του “Πρώτου Ενσήμου”, δηλαδή για τη δυνατότητα ένας νέος στην πατρίδα μας να σπάει αυτόν το φαύλο κύκλο της μη δυνατότητας να έχει προϋπηρεσία», είπε ο κ. Μητσοτάκης. Αναφερόμενος στην ψηφιακή κάρτα εργασίας, τόνισε πως πρόκειται για «μία πολύ σημαντική μεταρρύθμιση, την οποία νομοθετήσαμε το περασμένο έτος, η οποία θα μας δίνει τη δυνατότητα να έχουμε μια πολύ ακριβή αποτύπωση, σε real time, του χρόνου τον οποίο εργάζονται οι εργαζόμενοι, έτσι ώστε να αποφύγουμε φαινόμενα τα οποία στο παρελθόν δυστυχώς έχουν στιγματίσει αρνητικά την αγορά εργασίας, εις βάρος των εργαζόμενων», ενώ στάθηκε και στη σημασία της θεσμοθέτησης της άδειας και για τους δύο γονείς. «Αποδίδω πολύ μεγάλη σημασία σε όλες τις πολιτικές που στηρίζουν τους εργαζόμενους γονείς αλλά και τους εργαζόμενους πατεράδες. Η γονική άδεια και για τους δύο γονείς είναι μία σημαντική πρωτοβουλία σε αυτή την κατεύθυνση. Και βέβαια η περαιτέρω ενίσχυση της Επιθεώρησης Εργασίας, έτσι ώστε να αποφεύγουμε φαινόμενα εκμετάλλευσης εργαζόμενων από τους εργοδότες αποτελεί κι αυτή μια πολιτική που πιστεύω ότι θα βοηθήσει στον περαιτέρω εξορθολογισμό της αγοράς εργασίας», δήλωσε ο Πρωθυπουργός.   Τόνωση της εργασίας και μείωση των ανισοτήτων Στο πλαίσιο της αποτελεσματικότητάς τους, τα προγράμματα του 2020 και του 2021 ήταν ιδιαίτερα στοχευμένα ώστε να υποστηρίξουν τις προοπτικές επαγγελματικής αποκατάστασης και επανένταξης ευάλωτων ομάδων ή ομάδων που υποεκπροσωπούνται στο εργατικό δυναμικό. Ενδεικτικά, περισσότερες από τις μισές προσλήψεις έγιναν σε περιοχές της περιφέρειας και εκτός των δύο μεγαλύτερων αστικών ζωνών της χώρας, δηλαδή εκτός Αττικής και Κεντρικής Μακεδονίας. Πάνω από το 50% αφορά γυναίκες και περίπου τέσσερις στις δέκα αφορούν μακροχρόνια άνεργους. Πρώτη σε προσλήψεις κατατάχθηκε η ηλικιακή ομάδα έως 29 ετών. Παράλληλα, ο σχεδιασμός των δράσεων του ΟΑΕΔ συνδέεται με τις κεντρικές προτεραιότητες που έχουν τεθεί για τον πράσινο μετασχηματισμό της οικονομίας και της ηλεκτροπαραγωγής, καθώς τέσσερα από τα νέα προγράμματα που θα υλοποιηθούν το 2022 συνδέονται με την μεταλιγνιτική μετάβαση στις λιγνιτικές περιοχές, όπως η Δυτική Μακεδονία. «Θέλω να σταθώ επίσης στο γεγονός ότι τα προγράμματα αυτά έχουν μία στόχευση η οποία δεν είναι μόνο ηλικιακή αλλά και γεωγραφική», σημείωσε σχετικά ο Κυριάκος Μητσοτάκης. «Ξέρουμε ότι πρέπει να προσφέρουμε στους εργαζόμενους αλλά και τους ανέργους της περιοχής νέες ευκαιρίες, καθώς θα δρομολογούμε μία σημαντική μετάβαση στην μεταλιγνιτική εποχή», προσέθεσε.   Κ. Χατζηδάκης: «Στήριξη των αδύναμων και ίσες ευκαιρίες για όλους» Ο Υπουργός Εργασίας και Κοινωνικών Υποθέσεων Κωστής Χατζηδάκης τόνισε ότι τα προγράμματα του ΟΑΕΔ έδωσαν ισχυρή στήριξη στην απασχόληση εν μέσω πανδημίας αφού χάρη σε αυτά δημιουργήθηκαν 50.000 νέες θέσεις εργασίας από τον Μάιο του 2020 έως τον Δεκέμβριο του 2021, αριθμός που υπερβαίνει τις θέσεις εργασίας που δημιουργήθηκαν καθ’ όλη τη διάρκεια της τετραετίας 2016-2019 (42.507 θέσεις). Ο κ. Χατζηδάκης υπογράμμισε δε ότι η στήριξη όχι απλώς θα συνεχιστεί, αλλά θα ενταθεί φέτος, καθώς μέσα στο 2022 θα ανοίξουν 86.000 νέες θέσεις εργασίας με χρηματοδότηση του Ταμείου Ανάκαμψης και του ΕΣΠΑ, συνολικού ύψους 587 εκατ. ευρώ. Στη συνέχεια αναφέρθηκε στις άλλες πρωτοβουλίες του Υπουργείου Εργασίας για την περαιτέρω μείωση της ανεργίας, κάνοντας ειδική μνεία στο νέο πρόγραμμα «Πρώτο Ένσημο» (που προωθεί την ένταξη για πρώτη φορά στην αγορά εργασίας νέων 18-29 ετών) και την επέκταση -με άλλες 50.000 νέες θέσεις- του επιτυχημένου προγράμματος των 100.000 νέων θέσεων εργασίας. «Κοινή ομπρέλα όλων των δράσεων που υλοποιούμε είναι η στήριξη των αδύναμων και οι ίσες ευκαιρίες για όλους, με στόχο να μην μείνει κανένας και καμία πίσω την επόμενη ημέρα, καθώς η οικονομία ανακάμπτει με ισχυρούς ρυθμούς», κατέληξε ο κ. Χατζηδάκης.   Ολόκληρη η τοποθέτηση του Πρωθυπουργού Κύριε Υπουργέ, κύριε Διοικητά, κυρία Γενική Γραμματέα, κ. Υφυπουργέ, αγαπητά στελέχη του ΟΑΕΔ, χαίρομαι ιδιαίτερα που μου δίνεται σήμερα η δυνατότητα να επισκεφτώ τον Οργανισμό και να ενημερωθώ για τις πολύ σημαντικές ενεργητικές πολιτικές απασχόλησης που δρομολογούνται από τον ΟΑΕΔ υπό την καθοδήγηση του Υπουργείου Εργασίας. Χαίρομαι ιδιαίτερα διότι επιστρέφω και σε έναν χώρο ο οποίος μου είναι οικείος. Ίσως κάποιοι από εσάς γνωρίζετε ότι εδώ, το καλοκαίρι του ‘91, κόλλησα το πρώτο μου ένσημο στην Ελλάδα, εργαζόμενος με την τότε Διοικήτρια του Οργανισμού, λίγο πριν καταταγώ στον Στρατό. Οπότε έχω πολύ ευχάριστες αναμνήσεις από την εργασία μου σε αυτό το κτήριο, πριν από 31 ακριβώς χρόνια. Αλλά χαίρομαι πρωτίστως για το γεγονός ότι οι ενεργητικές πολιτικές απασχόλησης τις οποίες έχουμε θέσει σε απόλυτη προτεραιότητα αποδίδουν απτά αποτελέσματα. Και κατά την άποψή μου αυτές οι πολιτικές αποτελούν και την καλύτερη απόδειξη του προοδευτικού στίγματος της συνολικής πολιτικής που έχει η κυβέρνηση στον τομέα της εργασίας. Γιατί το λέω αυτό; Διότι οι πολιτικές αυτές δίνουν ευκαιρίες κατ’ εξοχήν σε αυτούς οι οποίοι για κάποιους λόγους έχουν βρεθεί εκτός αγοράς εργασίας. Είτε μιλάμε για μακροχρόνια ανέργους είτε μιλάμε για γυναίκες είτε μιλάμε για νέους είτε μιλάμε για  άτομα με αναπηρία, άτομα με μεγάλες δυσκολίες να ενταχθούν στην αγορά εργασίας, έχετε καταφέρει αυτά τα δύο και κάτι χρόνια να επιταχύνετε σημαντικά την κατάρτιση και υλοποίηση νέων στοχευμένων προγραμμάτων, που επιτρέπουν σε Έλληνες οι οποίοι είχαν βρεθεί εκτός αγοράς εργασίας να αποκτήσουν πρόσβαση στην αγορά εργασίας μέσα από καλά σχεδιασμένα προγράμματα. Πραγματικά θέλω να σας συγχαρώ για την θέρμη με την οποία έχετε αγκαλιάσει αυτό το πολύ σημαντικό για την κυβέρνηση αντικείμενο, αλλά και για τον έξυπνο σχεδιασμό των προγραμμάτων. Αναφερθήκατε στα στοιχεία, τα οποία νομίζω ότι μιλούν από μόνα τους: 42.000 θέσεις εργασίας δημιουργήθηκαν τα τέσσερα και κάτι χρόνια της προηγούμενης διακυβέρνησης. Μόνο μέσα σε δύο χρόνια δημιουργήσαμε 50.000 θέσεις εργασίας, κατά τη διάρκεια της πανδημίας. Και βέβαια ο στόχος είναι εξαιρετικά φιλόδοξος: να δημιουργήσουμε 86.000 θέσεις εργασίας μέσα στο 2022, με πόρους οι οποίοι θα έρχονται αφενός από το Ταμείο Ανάκαμψης και αφετέρου από το ΕΣΠΑ. Και δεν έχω καμία αμφιβολία ότι θα μπορέσουμε να πετύχουμε αυτούς τους στόχους που έχουμε θέσει διότι αντιλαμβάνομαι ότι υπάρχει πια μία πολύ σημαντική τεχνογνωσία στον Οργανισμό, που μας επιτρέπει να υλοποιούμε γρήγορα τα προγράμματα αυτά. Και χαίρομαι ιδιαίτερα διότι, όπως είπατε, υπάρχει μεγάλη ανταπόκριση από την αγορά εργασίας και αυτό μας κάνει να είμαστε πολύ αισιόδοξοι και να θέλουμε να επιταχύνουμε κι άλλο τους ρυθμούς μας. Θέλω να σταθώ επίσης στο γεγονός ότι τα προγράμματα αυτά έχουν μία στόχευση η οποία δεν είναι μόνο ηλικιακή αλλά και γεωγραφική. Αναφερθήκατε στο γεγονός ότι στα προγράμματα τα οποία θα δρομολογήσουν μέσα στο 2022 θα υπάρχουν τέσσερα ειδικά προγράμματα για τις περιοχές οι οποίες εντάσσονται στα προγράμματα της απολιγνιτοποίησης, ειδικά στην Δυτική Μακεδονία, όπου ξέρουμε ότι πρέπει να προσφέρουμε στους εργαζόμενους αλλά και τους ανέργους της περιοχής νέες ευκαιρίες, καθώς θα δρομολογούμε μία σημαντική μετάβαση στην μεταλιγνιτική εποχή. Και είμαι σίγουρος ότι τα προγράμματα αυτά είναι εξαιρετικά επιτυχημένα και υπάρχει μεγάλη ανταπόκριση και μεγάλη συμμετοχή. Επίσης να τονίσω ότι τα προγράμματα του ΟΑΕΔ αποτελούν μόνο μία πτυχή της συνολικής πολιτικής που το Υπουργείο Εργασίας έχει, συνολικά, στα ζητήματα απασχόλησης. Έχουμε μιλήσει πολύ για τη σημασία του «Πρώτου Ενσήμου», δηλαδή για τη δυνατότητα ένας νέος στην πατρίδα μας να σπάει αυτόν το φαύλο κύκλο της μη δυνατότητας να έχει προϋπηρεσία, κάτι το οποίο πολύ συχνά εργοδότες επικαλούνται -δικαιολογημένα ή πολύ συχνά αδικαιολόγητα- για να μην του προσφέρουν αυτή την πρώτη εργασία. Με εργαλεία όπως το «Πρώτο Ένσημο», το οποίο δίνει μία βοήθεια στον εργαζόμενο αλλά και στον εργοδότη για να προσλάβει έναν νέο ο οποίος θα εργαστεί για πρώτη φορά, εφόσον αυτός είναι κάτω των 29 ετών, δίνουμε πιστεύω ένα αυξημένο κίνητρο στους εργοδότες να προσλάβουν νέα παιδιά και να τους ανοίξουν έτσι το δρόμο για τη μελλοντική επαγγελματική τους σταδιοδρομία. Επίσης, πολύ σημαντικό Υπουργέ, να υλοποιήσουμε γρήγορα -αποτελεί και δικό σου προσωπικό  στοίχημα- την ψηφιακή κάρτα εργασίας. Μία πολύ σημαντική μεταρρύθμιση, την οποία νομοθετήσαμε το περασμένο έτος, η οποία θα μας δίνει τη δυνατότητα να έχουμε μια πολύ ακριβή αποτύπωση, σε real time, του χρόνου τον οποίο εργάζονται οι εργαζόμενοι, έτσι ώστε να αποφύγουμε φαινόμενα τα οποία στο παρελθόν δυστυχώς έχουν στιγματίσει αρνητικά την αγορά εργασίας, εις βάρος των εργαζόμενων. Αποδίδω πολύ μεγάλη σημασία σε όλες τις πολιτικές που στηρίζουν τους εργαζόμενους γονείς αλλά και τους εργαζόμενους πατεράδες. Η γονική άδεια και για τους δύο γονείς είναι μία σημαντική πρωτοβουλία σε αυτή την κατεύθυνση. Και βέβαια η περαιτέρω ενίσχυση της Επιθεώρησης Εργασίας, έτσι ώστε να αποφεύγουμε φαινόμενα εκμετάλλευσης εργαζόμενων από τους εργοδότες αποτελεί κι αυτή μια πολιτική που πιστεύω ότι θα βοηθήσει στον περαιτέρω εξορθολογισμό της αγοράς εργασίας. Θα αναμένω με πολύ μεγάλο ενδιαφέρον, κ. Διοικητά, την απολογιστική αξιολόγηση των προγραμμάτων που δρομολογούμε. Διότι το ζητούμενο εδώ δεν είναι απλά να προσφέρουμε σε ανέργους την ευκαιρία να εργαστούν για κάποιους μήνες στον ιδιωτικό τομέα -το τονίζω αυτό, είναι πολύ σημαντική η αλλαγή που έχουμε επιφέρει, να χτίζουμε τα προγράμματά μας γύρω από τον ιδιωτικό τομέα, κι όχι γύρω από το Δημόσιο. Και πολύ σημαντική βέβαια κι αυτή η μετάβαση την οποία κάνουμε από την επιδότηση της ανεργίας στην επιδότηση της εργασίας. Είναι κάτι το οποίο κουβεντιάζαμε πάρα πολλά χρόνια στην χώρα μας, ερχόμαστε σήμερα και το κάνουμε πράξη. Το σημαντικό όμως είναι αυτά τα πράγματα να αποτελέσουν το πρώτο βήμα για μια μόνιμη απασχόληση. Είτε στην εταιρεία την οποία απασχολείται ο εργαζόμενος μέσω ενός επιδοτούμενου προγράμματος είτε σε κάποια άλλη επιχείρηση, καθώς πια θα έχει την προϋπηρεσία εκείνη που θα τον κάνει πιο ελκυστικό για τον εργοδότη. Άρα έχει πολύ μεγάλη σημασία να μπορούμε να παρακολουθούμε ex post ποια προγράμματα είναι τα πιο αποτελεσματικά, ώστε ακριβώς να δίνουν τη δυνατότητα στους εργαζόμενους για μία πιο μόνιμη συμμετοχή στην αγορά εργασίας, έτσι ώστε να μπορούμε να χτίσουμε για τα μελλοντικά προγράμματά μας με βάση τη γνώση την οποία έχουμε αποκόμισει από την αξιολόγηση των υφιστάμενων προγραμμάτων. Να κλείσω δίνοντάς σας και πάλι θερμά συγχαρητήρια σε σας, σε όλους τους εργαζόμενους στον ΟΑΕΔ, στο Υπουργείο, για την πολύ ουσιαστική και εποικοδομητική συνεργασία. Και να μη διστάσουμε να θέσουμε τον πήχη των προσδοκιών ψηλά, οι ενεργητικές πολιτικές εργασίας αποτελούν προτεραιότητα για αυτήν την κυβέρνηση και την καλύτερη απόδειξη του πραγματικού προοδευτικού στίγματος, το οποίο αποδεικνύει στην πράξη ότι η μείωση των ανισοτήτων και οι ευκαιρίες στους πιο αδύναμους αποτελούν αδιαπραγμάτευτη προτεραιότητά μας. Και πάλι συγχαρητήρια και καλή δύναμη. "
2022-01-10,28343,https://www.primeminister.gr/2022/01/10/28343,Ενημερωτικό σημείωμα για την παρουσία του Πρωθυπουργού Κυριάκου Μητσοτάκη στην εκδήλωση για την παράδοση του «θραύσματος Fagan» στο Μουσείο της Ακρόπολης | Ο Πρωθυπουργός της Ελληνικής Δημοκρατίας,"«Το σημαντικό βήμα το οποίο γίνεται σήμερα πιστεύω ότι ανοίγει τον δρόμο έτσι ώστε και άλλα μουσεία να μπορέσουν να κινηθούν στην αντίστοιχη κατεύθυνση. Με πιο σημαντικό, φυσικά, το Βρετανικό Μουσείο, το οποίο θα πρέπει πια να αντιληφθεί ότι έχει έρθει ο καιρός τα μάρμαρα του Παρθενώνα τα οποία έφυγαν από την Ελλάδα σε συνθήκες που λίγο-πολύ είναι όλες γνωστές, να επιστρέψουν πια εδώ, στο φυσικό τους σπίτι», δήλωσε ο Πρωθυπουργός Κυριάκος Μητσοτάκης, κατά την εκδήλωση για την παράδοση και τοποθέτηση του παρθενώνειου «θραύσματος Fagan» στο Μουσείο της Ακρόπολης. Το θραύσμα δόθηκε στο Μουσείο της Ακρόπολης από το Μουσείο Antonino Salinas του Παλέρμο με τη μέθοδο της κατάθεσης, όχι ως δάνειο, και θα εκτίθεται στην Αθήνα για τα επόμενα οκτώ χρόνια (4+4). Η περιφερειακή διοίκηση της Σικελίας επιδιώκει το ιστορικό κειμήλιο να παραμείνει σε μόνιμη βάση στην Ελλάδα και έχει ζητήσει από την κεντρική κυβέρνηση στη Ρώμη τη νομική διευθέτηση του ζητήματος μέσω του Κώδικα περί της Πολιτιστικής Κληρονομιάς. Το θέμα εξετάζεται στο πλαίσιο της Επιτροπής Ανάκτησης και Αποκατάστασης Πολιτιστικής Κληρονομιάς που έχει συσταθεί στο Υπουργείο Πολιτισμού της Ιταλίας. «Η προσπάθεια της Ελληνικής Κυβέρνησης προκειμένου να επιτευχθεί η μόνιμη επανένωση όλων των Γλυπτών του Παρθενώνα συνεχίζεται αμείωτη», επισήμανε ο Κυριάκος Μητσοτάκης, ενώ σημείωσε ότι η λύση η οποία βρέθηκε στην προκειμένη περίπτωση «αποδεικνύει ότι όταν υπάρχει διάθεση μεταξύ των μουσείων, μεταξύ των πολιτιστικών αρχών δύο χωρών, μπορεί να βρεθεί μία λύση η οποία είναι αμοιβαία αποδεκτή». Τμήμα της Ιστορίας Το «θραύσμα Fagan» αποτελεί απότμημα του λίθου VI της ανατολικής ζωφόρου του Παρθενώνα, όπου αναπαρίστανται ολύμπιοι θεοί ενώ παρακολουθούν την πομπή των Παναθηναίων και την παράδοση του πέπλου στην πολιούχο θεά Αθηνά. Στο θραύσμα έχουν διασωθεί τα κάτω άκρα θεάς, πιθανότατα της Άρτεμης. Tο αριστερό τμήμα της λίθου VI βρίσκεται στο Μουσείο της Ακρόπολης, ενώ το δεξιό τμήμα φιλοξενείται στο Βρετανικό Μουσείο, στο Λονδίνο. Το θραύσμα -με ύψος 0,355 μέτρα, πλάτος 0,31 μέτρα και πάχος 0,105 μέτρα- ανήκε στη συλλογή του Robert Fagan, Βρετανού Πρόξενου στη Σικελία και στη Μάλτα, η οποία αγοράστηκε από το Πανεπιστήμιο του Παλέρμο μεταξύ 1818-1820. Περιήλθε στην κατοχή του Μουσείου Antonino Salinas το 1836. Το θραύσμα είχε εκτεθεί στο Μουσείο της Ακρόπολης για σύντομο χρονικό διάστημα το 2008, μέσω δανεισμού, στο πλαίσιο της περιοδικής έκθεσης «Νόστοι». Η κατάθεση του «θραύσματος Fagan» στο Μουσείο της Ακρόπολης αποτελεί καρπό των επαφών ανάμεσα στην Υπουργό Πολιτισμού και Αθλητισμού Λίνα Μενδώνη και την περιφερειακή διοίκηση της Σικελίας, ειδικά τον Περιφερειακό Σύμβουλο Alberto Samonà, οι οποίες ξεκίνησαν τον Νοέμβριο του 2020. Χτίζεται η δυναμική για την προοπτική επαναπατρισμού Ο Πρωθυπουργός Κυριάκος Μητσοτάκης έθεσε τον Νοέμβριο στον βρετανό ομόλογό του Boris Johnson το ζήτημα επιστροφής των Γλυπτών του Παρθενώνα από το Βρετανικό Μουσείο, στο πλαίσιο της επίσκεψής του στο Λονδίνο. Σε δηλώσεις του στη βρετανική εφημερίδα «The Telegraph» την προηγούμενη εβδομάδα, ο Κυριάκος Μητσοτάκης στάθηκε στη «δυναμική που οικοδομείται» σταδιακά για τον επαναπατρισμό των Γλυπτών, προσθέτοντας ότι η επίσκεψή του στην Ντάουνινγκ Στριτ συνέβαλε στο να δημιουργηθεί «ένα μεγάλο κύμα διεθνούς υποστήριξης» κι ότι η συμφωνία με το «Antonino Salinas» θα μπορούσε να αποτελέσει οδικό χάρτη για μία συμφωνία με το Λονδίνο. Ολόκληρη η δήλωση του Πρωθυπουργού Σήμερα είναι μία πολύ σημαντική μέρα, όχι μόνο για το Μουσείο της Ακρόπολης, για την Ελλάδα, για τον παγκόσμιο πολιτισμό, καθώς το «θραύσμα Fagan» επιστρέφει στο σπίτι του, επιστρέφει στην Ελλάδα, επιστρέφει στο Μουσείο της Ακρόπολης. Έλειπε από την Ελλάδα για περισσότερα από 200 χρόνια. Θα ήθελα να ευχαριστήσω θερμά το Μουσείο Antonino Salinas του Παλέρμο αλλά και την περιφερειακή διοίκηση της Σικελίας που μέσα σε σχετικά σύντομο χρονικό διάστημα ανταποκρίθηκαν στο αίτημα του Μουσείου της Ακρόπολης έτσι ώστε σήμερα το «θραύσμα Fagan» να επιστρέψει στην φυσική του θέση, εδώ, στην ανατολική ζωφόρο του Παρθενώνα. Θέλω να τονίσω ότι η επιστροφή αυτή γίνεται με τη μορφή της κατάθεσης για 8 χρόνια με προοπτική το θραύσμα αυτό να παραμείνει μόνιμα στο Μουσείο της Ακρόπολης και αυτή η λύση η οποία βρέθηκε αποδεικνύει ότι όταν υπάρχει διάθεση μεταξύ των μουσείων, μεταξύ των πολιτιστικών αρχών δύο χωρών, μπορεί να βρεθεί μία λύση η οποία είναι αμοιβαία αποδεκτή. Θέλω να τονίσω επίσης το γεγονός ότι η Ελληνική Κυβέρνηση, το Υπουργείο Πολιτισμού, αποστέλλει στο μουσείο Salinas δύο πολύ σημαντικά εκθέματα, ως ένδειξη αναγνώρισης αυτής της πολύ σημαντικής κίνησης η οποία έγινε από το ιταλικό μουσείο. Η προσπάθεια της Ελληνικής Κυβέρνησης προκειμένου να επιτευχθεί η μόνιμη επανένωση όλων των Γλυπτών του Παρθενώνα συνεχίζεται αμείωτη και το σημαντικό βήμα το οποίο γίνεται σήμερα πιστεύω ότι ανοίγει τον δρόμο έτσι ώστε και άλλα μουσεία να μπορέσουν να κινηθούν στην αντίστοιχη κατεύθυνση. Με πιο σημαντικό, φυσικά, το Βρετανικό Μουσείο, το οποίο θα πρέπει πια να αντιληφθεί ότι έχει έρθει ο καιρός τα μάρμαρα του Παρθενώνα τα οποία έφυγαν από την Ελλάδα σε συνθήκες που λίγο-πολύ είναι όλες γνωστές, να επιστρέψουν πια εδώ, στο φυσικό τους σπίτι. Να επανενωθούν με τα υπόλοιπα μάρμαρα τα οποία εκτίθενται σε αυτό το θαυμάσιο μουσείο έτσι ώστε ο κάθε επισκέπτης να μπορεί να θαυμάσει αυτό το μοναδικό μνημείο πολιτιστικής κληρονομιάς στην ολότητά του όπως τού αξίζει εδώ στην Αθήνα υπό το φως του Αττικού ουρανού. Ο Πρωθυπουργός απάντησε επίσης σε ερώτημα που ετέθη από διεθνές πρακτορείο στα αγγλικά (ανεπίσημη μετάφραση): Δημοσιογράφος: Βρεθήκατε πρόσφατα στην Βρετανία και πιο συγκεκριμένα στη Ντάουνινγκ Στριτ. Μάλιστα θέσατε το ζήτημα των Γλυπτών του Παρθενώνα. Τα αποτελέσματα ως αυτή τη στιγμή είναι περιορισμένα. Τι σας κάνει να πιστεύετε ότι η σημερινή εξέλιξη θα αλλάξει τη γνώμη του Βρετανικού Μουσείου και τι έχετε να τους πείτε σε συνέχεια αυτής της κίνησης; Κυριάκος Μητσοτάκης: Πρόκειται για πολύ σημαντικό βήμα διότι μιλάμε για το πρώτο θραύσμα που επιστρέφεται από μουσείο του εξωτερικού στο Μουσείο της Ακρόπολης, μέσω μιας αμοιβαία αποδεκτής διευθέτησης. Και πιστεύω ότι ανοίγει τον δρόμο ώστε και το Βρετανικό Μουσείο να προχωρήσει σε σοβαρή συζήτηση με τις Ελληνικές αρχές, ώστε να βρεθεί μία κοινώς αποδεκτή λύση. Όντως έθεσα το ζήτημα όταν επισκέφθηκα τον Πρωθυπουργό Johnson και με ενθάρρυνε η δήλωση του Πρωθυπουργού ότι η Βρετανική κυβέρνηση δεν θα αντιτεθεί σε μία πιθανή συμφωνία που θα μπορούσε να επιτευχθεί ανάμεσα στις Ελληνικές αρχές και το Βρετανικό Μουσείο. Και σίγουρα σκοπεύουμε να προωθήσουμε περαιτέρω το ζήτημα. Για το λόγο αυτό θεωρώ πως η σημερινή εκδήλωση για την επιστροφή του θραύσματος είναι ένα τόσο σημαντικό γεγονός στη συνεχιζόμενη μάχη που δίνουμε για την επανένωση των Γλυπτών του Παρθενώνα. Για όποιον συνεχίζει να τρέφει αμφιβολίες για την ορθότητα του αιτήματος μας, θα τον καλούσα να επισκεφτεί αυτό το εξαιρετικό μουσείο ώστε να μπορέσει και ο ίδιος να συνειδητοποιήσει πως όντως μιλάμε για ένα μοναδικό μνημείο που διαμελίστηκε με βίαιο τρόπο πριν από 200 χρόνια και το οποίο «καλεί» για την επανένωσή του υπό το Αττικό φως, για να μπορεί έτσι να επικοινωνήσει με τον Παρθενώνα. Αυτό μπορεί να συμβεί μόνο σε αυτό το υπέροχο σημείο, στο Μουσείο της Ακρόπολης. Επίσης, με ενθαρρύνει ιδιαίτερα το γεγονός ότι η πλειονότητα των Βρετανών φαίνεται να στηρίζει το αίτημά μας. Αυτό αποτελεί ένδειξη πως οι καιροί αλλάζουν και ότι τα επιχειρήματα του Μουσείου της Ακρόπολης και της Ελληνικής Κυβέρνησης αναγνωρίζονται σαφώς από την κοινή γνώμη στη Βρετανία. Όταν υπάρχει διάθεση, υπάρχει και τρόπος. Και αυτό θα συμβεί. Αργά ή γρήγορα θα συμβεί. Και προσβλέπουμε σε έναν εποικοδομητικό διάλογο με το Βρετανικό Μουσείο ώστε να βρεθεί μία αμοιβαία αποδεκτή λύση. Σας ευχαριστώ. "
2022-01-08,28340,https://www.primeminister.gr/2022/01/08/28340,Ενημερωτικό σημείωμα για τις δηλώσεις του Πρωθυπουργού Κυριάκου Μητσοτάκη στη βρετανική εφημερίδα «The Telegraph» για τα Γλυπτά του Παρθενώνα | Ο Πρωθυπουργός της Ελληνικής Δημοκρατίας,"«Οικοδομείται δυναμική για την επιστροφή των Γλυπτών του Παρθενώνα» Στη «δυναμική που οικοδομείται», βήμα-βήμα, για τον επαναπατρισμό των Γλυπτών του Παρθενώνα αναφέρεται με δηλώσεις του στη βρετανική εφημερίδα εφημερίδα «The Telegraph» ο Πρωθυπουργός Κυριάκος Μητσοτάκης. Με αφορμή την απόφαση να επιστρέψει στην Ελλάδα και στο Μουσείο της Ακρόπολης το «θραύσμα Fagan» από το Μουσείο Antonino Salinas του Παλέρμο, η οποία ανακοινώθηκε αυτή την εβδομάδα από την Υπουργό Πολιτισμού Λίνα Μενδώνη, ο Πρωθυπουργός τονίζει στην «Telegraph» ότι η συμφωνία με το Μουσείο της Ιταλίας θα μπορούσε να αποτελέσει έναν οδικό χάρτη για τη συμφωνία με τη Βρετανία. «Η συζήτηση άγγιξε μια ευαίσθητη χορδή» σημειώνει ο Πρωθυπουργός για όσα ακολούθησαν μετά τη συνάντησή του με τον Πρωθυπουργό του Ηνωμένου Βασιλείου, Boris Johnson στις 16 Νοεμβρίου. «Η δική μου αίσθηση είναι ότι όντως οικοδομείται μια δυναμική και ασφαλώς ο “ελέφαντας στο δωμάτιο” είναι η συζήτηση που θα πρέπει να κάνουμε με το Βρετανικό Μουσείο» υπογραμμίζει στις δηλώσεις του στη βρετανική εφημερίδα. Ο Πρωθυπουργός σημειώνει ότι η επίσκεψη στην Downing Street και η δημοσιότητα που έλαβε το ζήτημα βοήθησε να δημιουργηθεί «ένα μεγάλο κύμα διεθνούς υποστήριξης» για αυτό το σκοπό, με δεδομένο ότι και η κοινή γνώμη στη Βρετανία υποστηρίζει το αίτημα της επιστροφής των Γλυπτών (με βάση και την τελευταία δημοσκόπηση που διενεργήθηκε μετά την επίσκεψη του Νοεμβρίου). «Πρόκειται για ένα σημαντικό θραύσμα, ένα τμήμα της ζωφόρου που αναπαριστά τους θεούς και το οποίο βρισκόταν στη Σικελία για περίπου δύο αιώνες», σημειώνει ο Κυριάκος Μητσοτάκης. Υπογραμμίζει ότι η επιστροφή του θραύσματος από την Ιταλία αποτελεί «σημαντικό βήμα» και τονίζει «δεν επιστρέφεται ως δάνειο αλλά ως κατάθεση για οκτώ χρόνια με την προοπτική να παραμείνει στη χώρα επ’ αόριστον». Λ. Μενδώνη: Μακροχρόνια κατάθεση (‘deposito’) με προοπτική να παραμείνει σε μόνιμη βάση (‘sine die’) Όπως εξήγησε, στις 5 Ιανουαρίου, ανακοινώνοντας τη συμφωνία, η Λίνα Μενδώνη η ιδιαιτερότητα και η σημασία της περίπτωσης του θραύσματος Fagan, από τον λίθου VI της ανατολικής ζωφόρου του Παρθενώνα, δεν έγκειται στην μακροχρόνια κατάθεση (‘deposito’) προς έκθεση του θραύσματος στο Μουσείο Ακρόπολης, αλλά στην προοπτική να παραμείνει σε μόνιμη βάση (‘sine die’) στο Μουσείο της Ακρόπολης, επανενωμένο για πάντα με την ζωφόρο του Παρθενώνα. «Η πρόθεση και η επιδίωξη της Κυβέρνησης της Σικελίας να επαναπατριστεί οριστικά το απότμημα του Παλέρμο στην Αθήνα, επιβεβαιώνει τους μακρότατους δεσμούς πολιτιστικής συνάφειας και αδελφοσύνης των δύο περιοχών, καθώς και εμπράγματη αναγνώριση μιας κοινής μεσογειακής ταυτότητας» τόνισε η Υπουργός. Το ρεπορτάζ της «Telegraph» σημειώνει ότι το θραύσμα του Παρθενώνα από το Μουσείο Antonino Salinas στο Παλέρμο της Ιταλίας θα παρουσιαστεί την Δευτέρα στο νέο του σπίτι, στο Μουσείο της Ακρόπολης, και θα λάβει τη θέση του στη ζωφόρο του Παρθενώνα, η οποία γίνεται όλο και πιο πλήρης με κάθε τμήμα που επιστρέφεται. Νωρίτερα, στις 3 Ιανουαρίου, σε μια κίνηση συμβολισμού και ουσίας, ο Πρωθυπουργός και η Υπουργός Πολιτισμού έστειλαν μήνυμα επανένωσης όλων των τμημάτων του Παρθενώνα, με την επιστροφή των Γλυπτών από το Βρετανικό Μουσείο, με αφορμή την εκδήλωση για την επιστροφή δέκα θραυσμάτων των Γλυπτών του Παρθενώνα από το Εθνικό Αρχαιολογικό Μουσείο, στο Μουσείο της Ακρόπολης. "
2022-01-07,28336,https://www.primeminister.gr/2022/01/07/28336,Δήλωση του Πρωθυπουργού Κυριάκου Μητσοτάκη για την περαιτέρω ενίσχυση νοικοκυριών και επιχειρήσεων από τις επιπτώσεις της ενεργειακής κρίσης | Ο Πρωθυπουργός της Ελληνικής Δημοκρατίας,"Για έναν ακόμη μήνα η κυβέρνηση θα στηρίξει νοικοκυριά, αγρότες, αλλά τώρα και τις επιχειρήσεις μας απέναντι στην παγκόσμια αναταραχή στις τιμές ενέργειας. Μόνο τον μήνα Ιανουάριο, θα διαθέσει ακόμη 400.000.000 ευρώ, καλύπτοντας σημαντικό μέρος των αυξήσεων στους λογαριασμούς ρεύματος. Και θα παρακολουθεί διαρκώς το φαινόμενο μέχρι την αποκλιμάκωσή του. Αναλυτικές ανακοινώσεις θα κάνει ανά κατηγορία σε λίγο, ο υπουργός Ενέργειας. Τόσο για την κρατική επιχορήγηση όσο και για τις εκπτώσεις της ΔΕΗ και τις χρεώσεις στο φυσικό αέριο από την ΔΕΠΑ. Πρόκειται για ένα γενναίο, αλλά ταυτόχρονα ρεαλιστικό σχέδιο ενισχύσεων. Που βοηθά το παρόν, αλλά δεν θέτει σε κίνδυνο το μέλλον. Το βάρος δίνεται, προφανώς, στην ανακούφιση των νοικοκυριών μας. Συνδράμουμε, όμως, και τις επιχειρήσεις ώστε να παραμείνουν σε τροχιά ανάπτυξης, διατηρώντας τις πολύτιμες θέσεις εργασίας. Και, κυρίως, για να μην αυξηθεί το κόστος παραγωγής και αυτό να μετακυληθεί, με τη σειρά του, στις τιμές των προϊόντων. Το πρόγραμμα αυτό σύντομα θα πλαισιωθεί και από ένα άλλο, που αφορά συνολικά την εξοικονόμηση ενέργειας. Με βάση αυτό, θα επιδοτείται η αντικατάσταση των παλαιών ηλεκτρικών συσκευών οι οποίες και στη συνέχεια θα ανακυκλώνονται. Στόχος μας, όλα τα ελληνικά σπίτια να λειτουργούν με σύγχρονο και πιο οικονομικό ηλεκτρικό εξοπλισμό. Συνεχίζουμε, λοιπόν, ν’ απαντάμε στις προκλήσεις του σήμερα, χτίζοντας ταυτόχρονα ένα αισιόδοξο αύριο για όλους. Με μέτρα αποτελεσματικά, αλλά και λογικά. Στον ίδιο δρόμο θα βαδίσουμε και στη νέα χρονιά. Με αυτοπεποίθηση, τόλμη και δύναμη. Γιατί μπορεί τα δύσκολα να είναι γύρω μας. Αλλά τα καλύτερα είναι μπροστά μας. "
2022-01-06,28328,https://www.primeminister.gr/2022/01/06/28328,Ενημερωτικό σημείωμα για την επίσκεψη του Πρωθυπουργού Κυριάκου Μητσοτάκη στον Άγιο Ευστράτιο | Ο Πρωθυπουργός της Ελληνικής Δημοκρατίας,"Στον Άγιο Ευστράτιο παραβρέθηκε για τον εορτασμό των Θεοφανείων ο Πρωθυπουργός Κυριάκος Μητσοτάκης. Ο Πρωθυπουργός παρακολούθησε τη Θεία Λειτουργία, στην οποία χοροστάτησε ο Μητροπολίτης Λήμνου και Αγίου Ευστρατίου, Ιερόθεος και στη συνέχεια την τελετή Αγιασμού των Υδάτων και την κατάδυση του Σταυρού στο λιμάνι του νησιού. Μετά την τελετή, ο Πρωθυπουργός έκανε την ακόλουθη δήλωση: «Θέλησα σήμερα, αυτή την πολύ σημαντική ημέρα για την Ορθοδοξία, να βρεθώ στον ακριτικό Άη Στράτη, έναν τόπο με βαριά ιστορία. Ένα τοπόσημο διχασμού και δοκιμασίας το οποίο μετατρέπεται, όμως, σε ένα ορόσημο ενότητας και αισιοδοξίας. Έχουμε χρέος -όπως έχω πει πολλές φορές- να στηρίζουμε τα ακριτικά μας νησιά και τους συμπολίτες μας οι οποίοι αγωνίζονται να παραμένουν και να δημιουργούν στον τόπο τους. Και αυτό ακριβώς κάνουμε και εδώ στον Άη Στράτη, ένα νησί το οποίο πρωτοπόρησε στον τομέα της πράσινης ανάπτυξης και έχει τη δυνατότητα να κάνει πράξη τα οράματα και τους σχεδιασμούς της τοπικής κοινωνίας, ώστε να γίνει ένα νησί πρότυπο όσον αφορά την κυκλική οικονομία. Σήμερα είναι μία σπουδαία ημέρα για την Ορθοδοξία και το πραγματικό νόημα των Φώτων είναι η αλήθεια, η οποία σώζει. Και το νόημα αυτό, πιστεύω, ότι είναι σήμερα περισσότερο επίκαιρο παρά ποτέ, καθώς η χώρα μας δοκιμάζεται από τη νέα επέλαση της μετάλλαξης Όμικρον και η προστασία της ανθρώπινης ζωής αποκτά σε αυτή τη συγκυρία την ξεχωριστή της σημασία. Εύχομαι από τον ακριτικό Άη Στράτη Χρόνια Πολλά σε όλες τις Ελληνίδες, σε όλους τους Έλληνες. Καλή φώτιση, πρωτίστως στους συμπολίτες μας οι οποίοι είναι ανεμβολίαστοι και ακόμα προβληματίζονται εάν πρέπει να κάνουν το εμβόλιο. Τους ενθαρρύνω και από εδώ να κάνουν αυτή την επιλογή, αυτή την επιλογή ζωής, αυτή την επιλογή προστασίας για τη δική τους ζωή αλλά και για την ασφάλεια και την υγεία όσων αγαπούν. Και πάλι Χρόνια Πολλά, Καλή Χρονιά σε όλες τις Ελληνίδες και σε όλους τους Έλληνες». Κατά την παρουσία του από νωρίς το πρωί στον Άγιο Ευστράτιο ο Πρωθυπουργός συναντήθηκε με τη Δήμαρχο Μαρία Κακαλή με την οποία συζήτησε για τα έργα που βρίσκονται σε εξέλιξη καθώς και αυτά που χρειάζεται να γίνουν στο νησί, ενώ είχε την ευκαιρία να συνομιλήσει με κατοίκους του Άη Στράτη και να τους ευχηθεί χρόνια πολλά και καλή χρονιά. Ο Κυριάκος Μητσοτάκης επισκέφθηκε το Μουσείο Δημοκρατίας, που αποτελεί σημαντικό χώρο μνήμης, και παρακολούθησε την ξενάγηση από τον Βύρωνα Μανικάκη, ο οποίος έχει ασχοληθεί με τα εκθέματα στο μουσείο αλλά και με την ιστορία του νησιού. Πριν αναχωρήσει από το μουσείο, ο Πρωθυπουργός άφησε το δικό του μήνυμα στο βιβλίο επισκεπτών: «Με συγκίνηση επισκέπτομαι έναν τόπο μνήμης μιας δύσκολης εποχής για την πατρίδα μας. Ο Άη Στράτης άφησε, μαζί με τη χώρα, πίσω τις εποχές του διχασμού. Η ιστορία όμως είναι παρούσα, να μας θυμίζει ότι η χώρα υπέστη δεινά όταν διχάστηκε και μεγαλούργησε όταν ενώθηκε». Κλείνοντας την επίσκεψή του στον Άγιο Ευστράτιο ο Κυριάκος Μητσοτάκης βρέθηκε στη Μαράσλειο Σχολή. Επόμενος σταθμός του Πρωθυπουργού είναι η Λήμνος. Τον Πρωθυπουργό συνόδευαν ο Β’ Αντιπρόεδρος της Βουλής, Χαράλαμπος Αθανασίου και ο Αρχηγός ΓΕΕΘΑ, Στρατηγός Κωνσταντίνος Φλώρος. "
2022-01-01,28315,https://www.primeminister.gr/2022/01/01/28315,Ο Πρωθυπουργός επισκέφθηκε το Νοσοκομείο Σωτηρία | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης επισκέφθηκε πριν από λίγο το Νοσοκομείο Σωτηρία που βρίσκεται στην αιχμή της μάχης κατά του Covid-19 και ευχήθηκε χρόνια πολλά και καλή χρονιά στους γιατρούς, τους νοσηλευτές και το προσωπικό του Νοσοκομείου που όπως κάθε μέρα, έτσι και σήμερα Πρωτοχρονιά, βρίσκονται στην πρώτη γραμμή. Ο Κυριάκος Μητσοτάκης τους ευχαρίστησε για τον αγώνα που δίνουν και εξέφρασε την ευγνωμοσύνη του για την αφοσίωση και την αυτοθυσία με την οποία στέκονται δίπλα στους ασθενείς σε αυτή την πρωτόγνωρη δοκιμασία για όλους. Ο Πρωθυπουργός συνοδευόταν από τον Υπουργό Υγείας Θάνο Πλεύρη και την Αναπληρώτρια Υπουργό, αρμόδια για τις Υπηρεσίες Υγείας, Μίνα Γκάγκα. Ο Κυριάκος Μητσοτάκης έκανε την ακόλουθη δήλωση: Ήθελα να βρεθώ σήμερα μαζί σας, πρώτη μέρα του χρόνου, για να σας πω και πάλι ένα πολύ μεγάλο ευχαριστώ για ό,τι έχετε κάνει αυτούς τους εξαιρετικά δύσκολους 22 μήνες. Ξέρω ότι αισθανόμαστε μερικές φορές σαν να είμαστε εγκλωβισμένοι στο Μύθο του Σίσυφου, που σπρώχνουμε την πέτρα στην κορυφή του βουνού για να ξανακυλήσει πίσω και να αρχίσουμε πάλι από την αρχή. Όμως πιστεύω ότι σήμερα, σε σχέση με το που ήμασταν πέρυσι, παρά τις δυσκολίες της Όμικρον είμαστε σε μία πολύ καλύτερη κατάσταση. Έχουμε πρώτα και πάνω από όλα τα εμβόλια, οκτώ στους δέκα ενήλικες πια στη χώρα μας είναι εμβολιασμένοι και αυτό είναι σίγουρα μία επιτυχία της επιχείρησης «Ελευθερία». Θέλουμε να αυξήσουμε τα ποσοστά αυτά γιατί, εσείς το ξέρετε καλύτερα από όλους, οι πιο πολλοί οι οποίοι τελικα καταλήγουν να διασωληνώνονται και εδώ στο δικό σας το νοσοκομείο είναι ηλικιωμένοι ανεμβολίαστοι συμπολίτες μας. Και όποιος μας ακούει σήμερα, ανεμβολίαστος συμπολίτης μας, θα πρέπει να ξέρει ότι μπορεί να είναι αυτός ο οποίος θα καταλήξει εδώ να διασωληνωθεί, να δίνει τη μάχη για τη ζωή του ενώ, αν είναι εμβολιασμένος, έχει 20 φορές μικρότερη πιθανότητα να καταλήξει σε μια Μονάδα Εντατικής Θεραπείας. Ταυτόχρονα, σε συνεργασία και με το Υπουργείο έχουμε φροντίσει να ενισχύσουμε κι άλλο την άμυνα του συστήματος υγείας, ειδικά εδώ στην Αττική, επιστρατεύοντας και όλες τις δυνάμεις του ιδιωτικού τομέα. Και επειδή εδώ υπάρχουν διάφορες συζητήσεις οι οποίες γίνονται σχετικά με το ποιος σηκώνει το πραγματικό βάρος, η αλήθεια είναι ότι το Εθνικο Συστημα Υγείας σήκωσε σχεδόν όλο το βάρος της αντιμετώπισης του Covid, όμως ο ιδιωτικός τομέας όποτε χρειάστηκε, με τον έναν ή με τον άλλον τρόπο συμμετείχε και συμμετέχει σε αυτήν την προσπάθεια. Έτσι θα γίνει και τώρα εφόσον αυτό χρειαστεί ειδικά εδώ στην Αττική. Και τέλος θα έχουμε πια στη διάθεσή μας πολύ σύντομα και τα καινούργια φάρμακα για τον κορονοϊό τα οποία θα χορηγούνται τις πρώτες ημέρες από τη στιγμή που κάποιος διαγνωστεί (μετά και από τα μονοκλωνικά -είδα μάλιστα εδώ και την ταμπέλα για το που χορηγούνται τα μονοκλωνικά στο νοσοκομεία), είναι φάρμακα τα οποία φαίνεται ότι είναι αποτελεσματικά και κατά της μετάλλαξης Όμικρον. Θα είμαστε από τις πρώτες Ευρωπαϊκές χώρες που θα τα παραλάβει και με βάση τα πρωτόκολλα τα οποία θα καθορίσουν οι ειδικοί θα μπορούμε να τα χορηγήσουμε. Οπότε εκτιμώ ότι θα έχουμε κάποιες δύσκολες εβδομάδες τώρα με την έξαρση της Όμικρον, φαίνεται όμως ότι έχει χαμηλότερη νοσηρότητα. Αυτό το οποίο θέλουμε να παρακολουθούμε συνέχεια -και είναι και τα στοιχεία τα οποία βλέπω εγώ κάθε μέρα- είναι τώρα τους συμπολίτες μας οι οποίοι νοσηλεύονται: πόσοι είναι με Όμικρον και πόσοι είναι με Δελτα, και αν αυτοί που είναι με Όμικρον όντως έχουν πιο ελαφριά συμπτώματα, όπως φαίνεται να ισχύει από άλλες ευρωπαϊκές χώρες και αν καταλήγουν τελικά οι ασθενείς με Όμικρον να έχουν μικρότερη πιθανότητα να διασωληνωθούν. Εφόσον αυτό ισχύει, αυτό θα είναι μία αχτίδα αισιοδοξίας και έτσι φαίνεται να είναι. Και βέβαια να πω και κάτι τελευταίο, θα τελειώσει αυτή η περιπέτεια, κάποιοι πιστεύουν ότι ενδεχομένως η Όμικρον να είναι το τελευταίο κεφάλαιο μέχρι που να γίνει πράγματι ενδημική αυτή ή πανδημία. Όμως η δική μας η δουλειά για την ενίσχυση του Εθνικού Συστήματος Υγείας δεν τελειώνει. Κάναμε μία κίνηση και τα Χριστούγεννα να στηρίξουμε -όπως είχα δεσμευτεί- τους εργαζόμενους της πρώτης γραμμής, αλλά το ζήτημα δεν είναι μόνο οικονομικό. Η κρίση ανέδειξε τις μεγάλες δυνάμεις αλλά και τις παθογένειες του Εθνικού Συστήματος Υγείας. Τις ξέρουμε καλά πια, τις ξέρετε και εσείς που είστε στην πρώτη γραμμή, τις ξέρουμε κι εμείς και δεν πρόκειται σε καμία περίπτωση να διστάσουμε μπροστά στο ενδεχόμενο πολιτικό κόστος για να μην κάνουμε σημαντικές παρεμβάσεις στο Εθνικό Σύστημα Υγείας, έτσι ώστε να βελτιώσουμε την απόδοση του κι άλλο. Όχι απλά να το στελεχώσουμε με τους ανθρώπους οι οποίοι λείπουν, να εξασφαλίσουμε καλές προοπτικές ανέλιξης μέσα στο Εθνικό Σύστημα Υγείας για όσους προσφέρουν τις υπηρεσίες τους στον τομέα της υγείας, να κάνουμε τις απαραίτητες τομές, τις απαραίτητες αλλαγές ώστε κάθε μονάδα υγείας, είτε είναι πρωτοβάθμια, είτε είναι μικρό νοσοκομείο, είτε είναι μεγάλο τριτοβάθμιο νοσοκομείο, να μπορεί να κάνει σωστά αυτά τα οποία είναι σχεδιασμένο να κάνει. Οπότε σε αυτή την προσπάθεια, η οποία άρχισε να ξεκινάει μέσα στον κορονοϊό σε πρώτη φάση με την ενίσχυση των Μονάδων Εντατικής Θεραπείας, η οποία είναι σημαντική, πιστεύω ότι θα έχουμε πρώτα και πάνω από όλα εσάς αρωγούς, διότι εσείς ξέρετε καλύτερα τα καλά και τα στραβά του Εθνικού Συστήματος Υγείας και τα αυτιά μας και οι πόρτες μας θα είναι πάντα ανοιχτές για να μπορούμε να συζητάμε τα επόμενα βήματα. "
2021-12-31,28308,https://www.primeminister.gr/2021/12/31/28308,Μήνυμα του Πρωθυπουργού Κυριάκου Μητσοτάκη για το νέο έτος | Ο Πρωθυπουργός της Ελληνικής Δημοκρατίας,"Συμπολίτες μου, Αφήνουμε πίσω μία χρονιά γεμάτη δυσκολίες, αλλά και μεγάλες προσπάθειες. Και υποδεχόμαστε μια νέα, συνεχίζοντας τον ίδιο αγώνα. Γιατί μπορεί το 2021 να κλείνει σχεδόν όπως ξεκίνησε: με επιφυλακή για την πανδημία και προσοχή στην οικονομία. Έχει μεσολαβήσει, ωστόσο, ένα θαύμα της επιστήμης. Σκεφτείτε ότι πριν από έναν ακριβώς χρόνο έφταναν στην Ελλάδα τα πρώτα εμβόλια. Και, σήμερα, το 80% των ενηλίκων Ελλήνων, 4 στους 5 δηλαδή, έχει επιλέξει να θωρακίσει την υγεία του και να προστατεύσει αυτούς που αγαπά. Ενώ η χορήγηση της τρίτης δόσης, αλλά και ο εμβολιασμός των παιδιών προχωρά ταχύτατα. Γνωρίζω ότι αλλιώς ελπίζαμε να περάσουμε την Πρωτοχρονιά. Η μετάλλαξη «Ο» όμως, σαρώνει, πια, ολόκληρο τον πλανήτη. Έχει πολύ υψηλή μεταδοτικότητα. Όμως φαίνεται και να προκαλεί χαμηλότερη νοσηρότητα. Όλα τα κράτη αντιμετωπίζουν αυτό το δυναμικό φαινόμενο. Με δεκάδες χιλιάδες κρούσματα, αλλά και λιγότερες νοσηλείες. Ενώ, ειδικά στη δική μας χώρα, ζούμε τη μετάβαση από τη μετάλλαξη «Δ» στην «Ο», που έχει διαφορετικά χαρακτηριστικά και ρυθμούς εκδήλωσης. Αυτός είναι και ο λόγος που οι παρεμβάσεις μας δεν παραμένουν άκαμπτες, αλλά προσαρμόζονται χρονικά στα δεδομένα. Με σχέδιο για την κίνηση της αγοράς, την κοινωνική συμπεριφορά αλλά και την αντοχή των δομών υγείας. Έτσι, άλλωστε, πετύχαμε να αποφύγουμε τα lockdown και ήδη να γιορτάσουμε κανονικά τα Χριστούγεννα. Τώρα, όμως, υποδεχόμαστε την Πρωτοχρονιά, δυστυχώς με κάποιους περιορισμούς στη διασκέδαση, γιατί αυτό μας υποδεικνύουν οι ειδικοί ότι πρέπει να κάνουμε. Ας γίνει η συντροφιά αυτών που αγαπάμε το καλύτερο υποκατάστατο για τη μουσική που δεν θα ακούσουμε αυτές τις μέρες. Νιώθω την κόπωση και την ανησυχία που σκιάζει την καθημερινότητα όλων. Ξέρω καλά, όμως, και τις ικανότητες του λαού μας. Χάρη σ’ αυτές, στον χρόνο που πέρασε, οι απώλειες που μας χτύπησαν, δεν μας νίκησαν. Και γι’ αυτό, ένα μεγάλο ευχαριστώ ανήκει, πρώτα και πάνω από όλα, στους μαχητές της πρώτης γραμμής των νοσοκομείων μας. Ενώ, στο ίδιο διάστημα, η Οικονομία και η Κοινωνία έμειναν όρθιες. Η Πολιτεία προώθησε ένα γιγαντιαίο πρόγραμμα στήριξης. Και ήταν αυτό που μας επέτρεψε, μέσα στην υγειονομική καταιγίδα, να θωρακίσουμε τα εισοδήματα. Να έχουμε αύξηση του Εθνικού μας Προϊόντος. Να πετύχουμε τη μεγαλύτερη μείωση ανεργίας στην Ευρώπη. Και δεσμεύομαι ότι και πάλι θα σταθούμε δίπλα σε εκείνους που θα επηρεαστούν από τους νέους περιορισμούς. Δεν θα κρυφτώ, πάντως, πίσω από ευνοϊκούς δείκτες και αριθμούς. Είναι σίγουρο ότι στις αλλεπάλληλες μάχες με τον ιό υπήρξαν και αστοχίες. Και ότι η ευημερία της χώρας θέλει καιρό για να φτάσει στο μέσο πορτοφόλι. Πολύ περισσότερο, όταν η παγκόσμια ενεργειακή κρίση χτυπά, παράλληλα, και τη δική μας πόρτα. Όμως, όσο σίγουρος είμαι πως τα προηγούμενα βήματά μας δεν ήταν αυτονόητα, άλλο τόσο πιστεύω ότι τα επόμενα θα μας βγάλουν στο ξέφωτο. Γι’ αυτό και ένα μπορώ να υποσχεθώ: ότι η κυβέρνηση και εγώ προσωπικά θα είμαστε εδώ, στο πλευρό του κάθε Έλληνα, της κάθε Ελληνίδας. Διορθώνοντας τα λάθη μας. Ακούγοντας τις φωνές σας. Και δίνοντας λύσεις, όποτε και όπου απαιτείται. Στη διάρκεια του 2021 δεν ήταν λίγες και οι εθνικές προκλήσεις. Και σε αυτές, όμως, απαντήσαμε με τη σύνεση της αποφασιστικότητας. Η εθνική άμυνα ενισχύθηκε όσο ποτέ. Και πολύπλευρες διεθνείς συμφωνίες συνεργασίας δίνουν, ήδη, στη χώρα μας κομβικό ρόλο στη Μεσόγειο. Και όλα αυτά, έγιναν και γίνονται με το βλέμμα πάντοτε στον πολίτη. Γιατί οι φόροι εξακολουθούν να μειώνονται. Οι πιο αδύναμοι ενισχύονται. Μεγάλα δημόσια έργα γίνονται πράξη. Το Ψηφιακό Κράτος εξυπηρετεί την καθημερινότητα. Παιδεία και Εργασία εκσυγχρονίζονται. Ενώ και η δημόσια ασφάλεια, σταδιακά, βελτιώνεται. Με άλλα λόγια, η Ελλάδα αλλάζει, παρά την περιπέτεια που την δοκιμάζει. Ούτε κι αυτά, ωστόσο, είναι αρκετά. Νιώθω πως, καθώς οι προσδοκίες είναι μεγάλες, συχνά υποτιμώνται οι δυσκολίες. Το αβέβαιο παρόν μάς κάνει, επίσης, να ξεχνάμε το σκοτεινό παρελθόν. Και απ’ την άλλη πλευρά, δεν υπάρχουν απλές λύσεις σε σύνθετα προβλήματα. Ιδίως όταν αυτά είναι πρωτόγνωρα και απαιτούν συνεχή προσαρμογή. Γι’ αυτό, άλλωστε, παντού στον κόσμο, τα ίδια φαινόμενα παρατηρούνται και, λίγο-πολύ, τα ίδια μέτρα εφαρμόζονται. Μπορεί, λοιπόν, το σκάφος να προχωρά αλλά η φουρτούνα δεν παύει να το χτυπά. Γι’ αυτό και θα ξαναπώ πως το τιμόνι μας θα έχει μία μόνο πυξίδα: τον πολίτη. Και η δράση μας θα οδηγείται από ένα μόνο ρήμα: το ρήμα «προσπαθώ». Συμπολίτες μου, Το 2021 που φεύγει υπενθύμισε σε κάθε γωνιά του κόσμου πόσο ευάλωτοι είμαστε σε γεγονότα όπως οι πανδημίες και τα ξεσπάσματα της κλιματικής κρίσης. Ανέδειξε τη σημασία του υπερεθνικού συντονισμού. Αλλά και τις μεγάλες παγίδες που παραμονεύουν στο δρόμο μας. Πρόκειται για διδάγματα που οφείλουμε να αξιοποιήσουμε το 2022, επαναφέροντας ξανά στο προσκήνιο την πανάρχαια αρετή των Ελλήνων: τη δύναμή μας να μετατρέπουμε τα προβλήματα σε ευκαιρίες. Τα εμπόδια σε εφόδια. Και αυτό θα είναι, ίσως, η πιο ταιριαστή τιμή στα 200 χρόνια ελευθερίας που γιορτάσαμε φέτος. Άλλωστε και εκείνα μία διαδρομή διαδοχικών θριάμβων και προκλήσεων υπήρξαν. Σε αυτόν το δρόμο διεκδίκησης της προόδου θα συνεχίσουμε. Προστατεύοντας τη δημόσια υγεία με ευέλικτες πολιτικές απέναντι στην «Ο». Που πρέπει να μας ανησυχεί, χωρίς όμως να μας πανικοβάλλει. Εμβολιαζόμενοι, ιδίως με την ενισχυτική δόση. Κάνοντας πολλά, συχνά test. Και τηρώντας τις βασικές προφυλάξεις, με πρώτη τη σωστή χρήση της σωστής μάσκας. Παράλληλα, όμως, θα επιμείνουμε και στην τροχιά των μεγάλων αλλαγών, που αυξάνουν τον δημόσιο πλούτο. Και μαζί του, το εισόδημα των εργαζόμενων. Στην πολιτική δηλαδή, της «Ανάπτυξης για Όλους». Που σημαίνει μία καλύτερη ζωή. Με πολλές επενδύσεις και ακόμη περισσότερες δουλειές. Οι επόμενες βδομάδες θα φέρουν κυματισμούς. Έχουμε, ωστόσο, τις δυνάμεις να αφήσουμε πίσω την τρικυμία, οδηγώντας την πατρίδα μας σε ήρεμα νερά. Ώστε τον χειμώνα της αβεβαιότητας να διαδεχθεί η άνοιξη της ελπίδας. Αρκεί να μείνουμε ενωμένοι, ώριμοι και προσεκτικοί. Κλείνοντας τα αυτιά στην καταστροφολογία και στην ηττοπάθεια για να ακουστεί μόνο η φωνή της επιστήμης και της αλήθειας. Και, ασφαλώς, ακολουθώντας τις συστάσεις της Πολιτείας και των ειδικών. Μία τέτοια στάση θα είναι το καλύτερο δώρο προς τον εαυτό μας και τους γύρω μας. Αλλά και ο καλύτερος πρόλογος για το καινούργιο, πιο ελπιδοφόρο κεφάλαιο του 2022. Με αυτές τις σκέψεις εύχομαι Καλή Χρονιά σε κάθε Ελληνίδα και Έλληνα, παντού στη χώρα και στον κόσμο. Με υγεία και δύναμη, με αυτοπεποίθηση και αισιοδοξία. "
2021-12-26,28286,https://www.primeminister.gr/2021/12/26/28286,"Δήλωση του Πρωθυπουργού Κυριάκου Μητσοτάκη για την απώλεια του πρώην Προέδρου της Δημοκρατίας, Κάρολου Παπούλια | Ο Πρωθυπουργός της Ελληνικής Δημοκρατίας","Η πατρίδα αποχαιρετά, σήμερα, έναν μεγάλο Έλληνα. Γιατί ο Κάρολος Παπούλιας την υπηρέτησε πιστά σε όλη τη διάρκεια της ζωής του. Από έφηβος ακόμη πολέμησε τον Γερμανό κατακτητή. Στα χρόνια της ωριμότητάς του αντιστάθηκε στη δικτατορία. Και, αργότερα, ως βουλευτής και υπουργός Εξωτερικών, υπήρξε απ’ τις εμβληματικότερες προσωπικότητες της δημοκρατικής ζωής της χώρας. Αποκορύφωμα της πορείας του, η ομόθυμη και πανάξια εκλογή του στο αξίωμα του Προέδρου της Δημοκρατίας. Θέση που υπηρέτησε με σύνεση και με σοφία επί μία δύσκολη δεκαετία. Απαντώντας στις προκλήσεις των καιρών με πολιτική συνέπεια. Και κρατώντας ψηλά τη σημαία της αλήθειας κόντρα στα κύματα του λαϊκισμού. Ήταν ο Πρόεδρος της ενότητας, της πραότητας, αλλά και της αποφασιστικότητας. Οι Έλληνες σκύβουν με σεβασμό το κεφάλι με τη σκέψη στον υπεύθυνο Πρόεδρο, τον οραματιστή υπουργό, τον ευγενή αντίπαλο και αφοσιωμένο πατριώτη. Στον προσιτό και ήπιο πολιτικό αλλά και στον ευαίσθητο και καλλιεργημένο άνθρωπο. Κρατούν τις δεκαετίες της ζωής του ως παράδειγμα πορείας ενός αληθινού δημόσιου άνδρα. Και εμπνέονται από το μήνυμα ενότητας και αξιοπρέπειας που θα εκπέμπει για πάντα. Για την απώλεια του Κάρολου Παπούλια εκφράζω και εγώ τη βαθιά μου θλίψη. Στην οικογένειά του, στους αγαπημένους του Ηπειρώτες, στους αμέτρητους φίλους του. "
2021-12-21,28261,https://www.primeminister.gr/2021/12/21/28261,Εισαγωγική τοποθέτηση του Πρωθυπουργού Κυριάκου Μητσοτάκη στη συνεδρίαση του Υπουργικού Συμβουλίου | Ο Πρωθυπουργός της Ελληνικής Δημοκρατίας,"Καλημέρα σας κυρίες και κύριοι συνάδελφοι. Με τη σημερινή μας συνεδρίαση ολοκληρώνεται μία δύσκολη αλλά, πιστεύω ότι θα συμφωνήσετε μαζί μου, παραγωγική χρονιά. Και με τα σχέδια νόμου τα οποία θα συζητήσουμε και θα εγκρίνουμε σε λίγο οι νέοι νόμοι που έχουμε προωθήσει και υλοποιήσει σε όλους τους τομείς ξεπερνούν πια τους 250. Η ατζέντα μας σήμερα περιλαμβάνει ακόμα το στρατηγικό σχέδιο κυβερνητικής πολιτικής για το 2022, δηλαδή τον προγραμματισμό μας για την επόμενη χρονιά, στο ξεκίνημα της οποίας όμως ρίχνει δυστυχώς τη σκιά της η μετάλλαξη Όμικρον του κορονοϊού. Αναγνωρίζω την κούραση όλων ύστερα από δύο σχεδόν χρόνια. Ελπίζαμε ότι με το εμβόλιο θα έφτανε το τέλος αυτής της περιπέτειας και τώρα μία νέα έξαρσή της έρχεται να το καθυστερήσει. Δεν πρέπει όμως να μας νικήσει ούτε η κούραση, ούτε ο φόβος. Όπως έχουμε εξηγήσει πολλές φορές πρόκειται για έναν παγκόσμιο υγειονομικό κίνδυνο που, ήδη, οδηγεί πολλές χώρες στην αναθεώρηση της στρατηγικής τους, καθώς η μετάλλαξη Όμικρον είναι ξεκάθαρα πολύ πιο μεταδοτική. Φαίνεται να πολλαπλασιάζεται μέσα σε λίγες μέρες. Δεν γνωρίζουμε ακόμα τη νοσηρότητά της. Υπάρχει όμως μια έντονη ανησυχία ότι αυτή η απότομη έξαρση μπορεί να βάλει τα συστήματα υγείας κάτω από πολύ μεγάλη πίεση. Θέλω να τονίσω ότι τα μέτρα τα οποία βλέπουμε να λαμβάνουν άλλες χώρες ισχύουν ήδη από καιρό στην Ελλάδα. Σε πολλές άλλες Ευρωπαϊκές χώρες είχαν μία πολύ πιο χαλαρή προσέγγιση απέναντι στην πανδημία. Στη Δανία ή στο Ηνωμένο Βασίλειο για παράδειγμα είχε καταργηθεί μέχρι και η μάσκα και ουσιαστικά όλοι οι έλεγχοι οι οποίοι γίνονταν ήταν υποτυπώδεις. Και γι’ αυτό και σπεύδουν τώρα σε αυστηρότερους περιορισμούς. Αντίθετα, στη χώρα μας, επειδή είχαμε λιγότερους εμβολιασμούς, διατηρήσαμε την ελεγχόμενη πρόσβαση σε κλειστούς χώρους και φυσικά τα μέτρα ατομικής προστασίας, που τώρα δικαιώνουν την αναγκαιότητά τους. Ταυτόχρονα όμως αποδεικνύεται ότι η τρίτη δόση του εμβολίου αποκρούει την βαριά νόσηση από τη μετάλλαξη Όμικρον. Καθώς, λοιπόν, εδώ τα κρούσματα τις τελευταίες εβδομάδες βρίσκονται σε ύφεση και σε διαρκή καθοδική πορεία -είναι μία ύφεση της τάξης του 40% σε σχέση με τα κρούσματα του προηγούμενου κύματος- ο στόχος μας για τις επόμενες εβδομάδες είναι διπλός: Από τη μία πλευρά να καθυστερήσουμε -όσο αυτό είναι εφικτό- την εξάπλωση της νέας παραλλαγής, που είναι βέβαιο ότι κάποια στιγμή θα κυριαρχήσει. Από την άλλη, να αξιοποιήσουμε αυτό το παράθυρο στον χρόνο για να θωρακιστούμε όλοι, κυρίως με το ενισχυτικό τρίτο εμβόλιο. Οι πολίτες αντιλαμβάνονται, ανταποκρίνονται και τους ευχαριστώ για αυτό. Ήδη παραπάνω από 4 εκατομμύρια, 7 στους 10 δικαιούχους, έσπευσαν να κάνουν ή να κλείσουν ραντεβού για την ενισχυτική δόση. Και σχεδόν 150.000 συμπολίτες μας άνω των 60, οι πιο ευάλωτοι δηλαδή, έχουν κλείσει ραντεβού τον τελευταίο μήνα ή έκαναν την πρώτη δόση. Και είναι μία απάντηση σε όλους όσοι είχαν αμφισβητήσει την υποχρεωτικότητα σε αυτή την ηλικιακή κατηγορία που τόσο πολύ την έχει ανάγκη. Έτσι, η ομάδα αυτή των άνω των 60 προσεγγίζει πια τα ποσοστά εμβολιασμού της Ευρώπης. Είναι κάτι το οποίο πρέπει να συνεχιστεί και κάτι το οποίο πρέπει να ενταθεί. Από τη νέα αυτή μάχη της υγείας απουσιάζει δυστυχώς η αξιωματική αντιπολίτευση. Η μόνη στον κόσμο που αντί για λύσεις απέναντι στην κοινή απειλή θυμήθηκε ξαφνικά τις εκλογές για να λύσει τα δικά της εσωτερικά προβλήματα. Είναι το τέλος ενός κατήφορου για τον ΣΥΡΙΖΑ, αφού προηγουμένως καταψήφισε σχεδόν όλες τις πολιτικές κατά της πανδημίας. Πάντα απέναντι σε ό,τι ενώνει και πάντα κοντά σε ό,τι διχάζει. Και ειλικρινά λυπάμαι για ένα κόμμα που, σε αντίθεση με όσα έλεγε ο αρχηγός του πριν από λίγο καιρό, επιλέγει να γίνει συνειδητός υπονομευτής της χώρας. Απέρριπτε τις κάλπες όταν η πανδημία υποχωρούσε και τις ζητάει τώρα που η Όμικρον επιτίθεται. Κρίμα. Όμως η υγεία των Ελλήνων είναι πάνω από κόμματα και από τις διαφορές τους. Γι’ αυτό και πιστεύω ότι οι πολίτες αδιαφορούν τελικά για όσους αδιαφορούν για το κοινό καλό. Στους πολίτες, λοιπόν, απευθυνόμαστε και σήμερα, με ένα σχέδιο δύο φάσεων. Με πρώτο βήμα να περάσουμε με ασφάλεια τις γιορτές, χωρίς να παγώσει η οικονομία και η κοινωνία αλλά και χωρίς οι δραστηριότητες αυτών των ημερών να μας κοστίσουν αργότερα. Και σίγουρα αυτήν την περίοδο όπλα μας είναι τα τεστ. Όλοι, οι εμβολιασμένοι και μη, θα πρέπει να κάνουμε self test. Ενώ θα συνεχίσουν να γίνονται παντού οι διαγνωστικοί έλεγχοι από τα συνεργεία της πολιτείας. Είναι αλήθεια ότι δέχτηκα εισηγήσεις για υποχρεωτικά rapid test σε όλους για την είσοδο σε χώρους διασκέδασης. Τις απέρριψα, γιατί θεώρησα ότι ένα τέτοιο μέτρο και θα ήταν άδικο για τους εμβολιασμένους και τελικά θα ήταν πολύ δύσκολο στην εφαρμογή του. Αντί λοιπόν να επιβάλλω κάτι σε όλους, επέλεξα να εμπιστευτώ όλους. Και για αυτόν ακριβώς τον σκοπό η πολιτεία θα διαθέσει ακόμα δύο δωρεάν self test σε ολόκληρο τον πληθυσμό. Με την σύσταση το μεν πρώτο να χρησιμοποιηθεί κατά την διάρκεια των γιορτών και το δεύτερο αμέσως μετά την Πρωτοχρονιά. Και ζητώ από τους συμπολίτες μας να τα χρησιμοποιήσουν, ιδίως πριν από τις εορταστικές μαζικές συναθροίσεις. Νομίζω ότι πρέπει να γίνει απολύτως κατανοητή η σημασία αυτής της πρωτοβουλίας. Γιατί θα επιτρέψει σε όλους μας να ελέγχουμε την υγεία μας σε πραγματικό χρόνο. Αλλά θα κάνει τελικά πιο άνετη, πιο ελεύθερη, πιο ασφαλή τη διασκέδαση, γνωρίζοντας ότι το περιβάλλον στο οποίο θα βρισκόμαστε θα είναι πιο ασφαλές. Και θα ζητήσω από τους συμπολίτες μας να μην περιοριστούν μόνο στα δυο δωρεάν self test τα οποία χορηγεί η πολιτεία, αλλά στην κρίση τους, όποτε βρίσκονται σε χώρους μαζικής συνάθροισης, οι ίδιοι με αίσθηση ευθύνης απέναντι στην υγεία τους και στην υγεία των ανθρώπων που αγαπούν, να προχωρούν και να κάνουν επιπρόσθετα self test, έτσι ώστε να έχουμε μία πραγματική εικόνα σε πραγματικό χρόνο για την εξέλιξη της πανδημίας. Η δεύτερη φάση της άμυνας μας αφορά τις πρώτες εβδομάδες του 2022. Και ανάλογα με την εξέλιξη της πανδημίας έχουμε στη διάθεσή μας ένα εύρος επιλογών, όπως η επέκταση της τηλεργασίας, οι ρυθμίσεις ωραρίων στην εστίαση και την διασκέδαση. Όχι, πάντως, αναστολή της λειτουργίας των σχολείων. Όλα όμως, το τονίζω αυτό, θα κριθούν από τα τότε δεδομένα. Καμία απόφαση δεν έχει ακόμα ληφθεί. Ήδη η έγκαιρη πρωτοβουλία να ανοίξει η τρίτη δόση για όλες τις ηλικίες, να ξεκινήσουν οι εμβολιασμοί των παιδιών -να ευχαριστήσω τους γονείς που ανταποκρίνονται πολύ θετικά σε αυτή την πρωτοβουλία- να ενταθεί η θωράκιση των άνω των 60, να ελέγχονται οι εισερχόμενοι από το εξωτερικό και με μοριακά, αλλά και με rapid test, όλα αυτά συγκροτούν μία πρώτη ζώνη άμυνας. Σειρά τώρα έχει η δική μας συμπεριφορά στις γιορτές. Οι χαρούμενες συγκεντρώσεις δεν πρέπει να γίνουν εστίες μετάδοσης πόνου. Άμυνά μας είναι τα τεστ και οι βασικές προφυλάξεις. Και η στάση μας σήμερα θα κρίνει και τις αποφάσεις μας αύριο. Θέλω να τονίσω ότι ήδη η ελληνική πολιτεία έχει διαθέσει σχεδόν 80 εκατομμύρια, επαναλαμβάνω, εκατομμύρια δωρεάν self test, αξίας σχεδόν 150 εκατομμυρίων ευρώ. Και αυτή η φροντίδα του κράτους θα συνεχιστεί, πλαισιωμένη πια και από άλλα όπλα, όπως τα νέα φάρμακα, η χρήση των οποίων θα εξαπλωθεί γρήγορα μετά την επίσημη έγκρισή τους. Το μήνυμα λοιπόν και φέτος είναι ότι οι καλύτερες γιορτές είναι οι ασφαλείς γιορτές. Αυτή τη στιγμή δεν χρειαζόμαστε νέα μέτρα. Αρκεί, το τονίζω, να τηρήσουμε τα μέτρα τα οποία ήδη υπάρχουν. Με συχνούς ελέγχους, επιτάχυνση των εμβολιασμών, ιδίως της ενισχυτικής δόσης, και όπως σας είπα με πολλά self test, έτσι ώστε εμείς οι ίδιοι να ελέγχουμε την κατάσταση της υγείας μας. Πρόκειται για ένα κοινό στοίχημα πολιτείας και πολιτών απέναντι στην Όμικρον. Και αυτό πρέπει να απαντηθεί και να κερδηθεί τις επόμενες εβδομάδες. Και πιστεύω ότι με ευθύνη και με ωριμότητα μπορούμε να κερδίσουμε και αυτό το στοίχημα. "
2021-12-20,28249,https://www.primeminister.gr/2021/12/20/28249,Δηλώσεις του Πρωθυπουργού Κυριάκου Μητσοτάκη κατά την κοινή συνέντευξη Τύπου με τον Πρωθυπουργό της Βουλγαρίας Kiril Petkov στη Σόφια | Ο Πρωθυπουργός της Ελληνικής Δημοκρατίας,"Είχα τη μεγάλη χαρά να συναντήσω σήμερα τον νέο Πρωθυπουργό της Βουλγαρίας, τον νέο μου φίλο, Kiril Petkov. Και θέλησα μάλιστα να είμαι ο πρώτος ομόλογος που τον επισκέπτεται μετά την πρόσφατη εκλογή του, στηρίζοντας με αυτόν τον τρόπο την πολιτική σταθερότητα στη χώρα, συνεργαζόμενος -όπως σας είπα- με έναν καινούργιο φίλο αλλά και δηλώνοντας την πρόθεσή μου οι ελληνοβουλγαρικές σχέσεις να γίνουν στενότερες. Για αυτό άλλωστε θα έχω σε λίγο και συνομιλίες με τον Πρόεδρο Rumen Radev, με τον οποίο εξάλλου γνωρίζομαι από χρόνια. Είχαμε την ευκαιρία να συνεργαστούμε και στις πρόσφατες συνεδριάσεις της Συνόδου Κορυφής της Ευρωπαϊκής Ένωσης. Έδωσα τα συγχαρητήριά μου στον Kiril για την επικράτησή του στις κάλπες και για τον σχηματισμό κυβέρνησης, γιατί η ομαλότητα στο εσωτερικό ενισχύει πάντα την αποτελεσματικότητα στο εξωτερικό. Σε ό,τι αφορά τις διεθνείς θέσεις των χωρών μας και τις διμερείς μας σχέσεις, διαπίστωσα ότι έχουμε κοινές αντιλήψεις σε πάρα πολλά θέματα. Μπορούμε συνεπώς να πούμε ότι στο εξής Αθήνα και Σόφια εγκαινιάζουμε ένα νέο ελπιδοφόρο στάδιο συνεργασίας. Άλλωστε, Ελλάδα και Βουλγαρία δεν είμαστε μόνο γείτονες, είμαστε σύμμαχοι, είμαστε εταίροι, είμαστε οικονομικοί συνεργάτες, είμαστε δύο κράτη που σέβονται τις ευρωπαϊκές αξίες και το Διεθνές Δίκαιο. Γι’ αυτό και οι συζητήσεις μας για συμπράξεις στο εμπόριο, στις υποδομές, στις μεταφορές, στην ενέργεια υπήρξαν ιδιαίτερα παραγωγικές. Ειδικότερα, μιλήσαμε και για την πορεία κατασκευής του ελληνοβουλγαρικού αγωγού, του IGB, που ξεπέρασε τις δυσκολίες. Περνά πια στο τελευταίο στάδιο. Και συμφωνήσαμε έτσι ώστε και οι δύο πλευρές να βοηθήσουν ώστε ο αγωγός αυτός, που είναι τόσο σημαντικός και για την Ελλάδα και για την Βουλγαρία, να ολοκληρωθεί το συντομότερο δυνατόν. Είναι ένα κοινό στοίχημα. Μας απασχόλησε φυσικά και η πανδημία, οι εξελίξεις με τη μετάλλαξη Όμικρον. Πρέπει να πω ότι είμαι χαρούμενος από το γεγονός ότι ο νέος Πρωθυπουργός αποδίδει πολύ μεγάλη σημασία στην επιτάχυνση των εμβολιασμών στη χώρα του και έθεσα τον εαυτό μου και την ελληνική κυβέρνηση στη διάθεσή του, εάν υπάρχουν τρόποι που μπορούμε να βοηθήσουμε στον τομέα αυτό, σε πειστικές στρατηγικές επικοινωνίας, διότι η πρόκληση αυτή είναι μία πρόκληση κοινή. Δεν θα είμαστε ποτέ ασφαλείς στα Βαλκάνια αν όλες οι χώρες δεν πετύχουν ποσοστά υψηλά εμβολιασμού, ώστε να φτάσουμε επιτέλους στο προσδοκώμενο τείχος ανοσίας. Και σε σχέση, τέλος, με την κατάσταση στην χερσόνησό μας, είχα την ευκαιρία να επαναλάβω στον κ. Πρωθυπουργό την ελληνική θέση, ότι σε μία περίοδο αυξανόμενων προκλήσεων και διαιρέσεων μία αξιόπιστη και μία δίκαιη πορεία των Δυτικών Βαλκανίων προς την Ευρώπη είναι τελικά προς το συμφέρον όλων μας. Είναι συμφέρον πολιτικό, συμφέρον οικονομικό, συμφέρον ασφάλειας. Άλλωστε αυτή η προοπτική γίνεται πάντα -το ξέρουμε και οι δύο χώρες μας- μοχλός προόδου στις υπό ένταξη χώρες και ταυτόχρονα είναι παράγοντας σταθερότητας στην ευρύτερη γειτονιά. Και για αυτό η Ελλάδα στηρίζει το ευρωπαϊκό μέλλον των υποψηφίων κρατών, χωρίς όμως να ξεχνάμε πάντα ότι αυτά οφείλουν να εκπληρώσουν τα κριτήρια τα οποία έχουν τεθεί για την ένταξή τους στην Ένωση, με πρώτιστο πάντα τις σχέσεις καλής γειτονίας. Στο πλαίσιο αυτό, προσβλέπουμε στην άμεση και ταυτόχρονη σύγκληση των πρώτων διακυβερνητικών διασκέψεων με τη Δημοκρατία της Βόρειας Μακεδονίας και με την Αλβανία, πάντα με βάση τα γνωστά κριτήρια. Υπολογίζουμε στη στήριξή σας για τον κοινό αυτό στόχο. Τέλος, συζητήσαμε ζητήματα που έχουν να κάνουν με το προσφυγικό, τη μετανάστευση, όπου αντιμετωπίζουμε κοινές προκλήσεις. Είχα την ευκαιρία να ενημερώσω και τον κ. Πρωθυπουργό για τις σχέσεις μας με την γείτονα Τουρκία και συζητήσαμε, τέλος, την προοπτική διοργάνωσης του 5ου Ανώτατου Συμβουλίου Συνεργασίας Ελλάδος – Βουλγαρίας. Ένα πολύ σημαντικό forum που θα δώσει την ευκαιρία και στα στελέχη της νέας κυβέρνησης να γνωριστούν με τους Έλληνες ομολόγους τους, ώστε να προωθήσουμε γρήγορα όλα τα κοινά πεδία συνεργασίας μεταξύ των δύο χωρών. Με τις λίγες σκέψεις αυτές, λοιπόν, ευχαριστώ και πάλι τον φίλο Πρωθυπουργό για την ζεστή φιλοξενία στην Σόφια αυτές τις λίγες ώρες που βρίσκομαι εδώ. Του εύχομαι κάθε επιτυχία στην νέα του θέση. Τον περιμένω στην Αθήνα και θέλω να γνωρίζει ότι η ελληνική κυβέρνηση είναι διατεθειμένη να στηρίξει τη νέα κυβέρνηση της Βουλγαρίας με όλες της τις δυνάμεις σε αυτό το νέο ξεκίνημα που κάνει, που πιστεύω ότι θα είναι προς όφελος του βουλγαρικού, του ελληνικού λαού αλλά και προς όφελος τελικά, συνολικά της σταθερότητας στα Βαλκάνια, στο κοινό μας σπίτι. Δημοσιογράφος (μετάφραση με βάση τη διερμηνεία): Κύριε Μητσοτάκη, αν μπορείτε να πείτε ποια κοινά, άλλα κοινά ενεργειακά σχέδια συζητήσατε και ποια είναι η ημερομηνία για την έναρξη της λειτουργίας του αγωγού IGB. Κυριάκος Μητσοτάκης: Όπως είπε και ο κ. Πρωθυπουργός υπάρχουν πολλές δυνατότητες ανάπτυξης περαιτέρω συνεργειών μεταξύ των ενεργειακών συστημάτων της Ελλάδος και της Βουλγαρίας. Η Ευρωπαϊκή Ένωση επενδύει συνολικά στις διασυνδεσιμότητες των συστημάτων. Και βέβαια, ειδικά στα ζητήματα εξαγωγής και εισαγωγής ηλεκτρικής ενέργειας, είναι ευτυχές το γεγονός, όπως είπε ο κύριος Πρωθυπουργός, ότι πολλές φορές η μέγιστη ζήτηση ηλεκτρικής ενέργειας στην Ελλάδα είναι το καλοκαίρι, όταν έχουμε έντονους καύσωνες, εκεί που μπορεί να υπάρχει πλεόνασμα ηλεκτρικής ενέργειας στη Βουλγαρία. Και αντιστρόφως η μεγάλη ζήτηση ενέργειας στη Βουλγαρία είναι το χειμώνα, όταν οι θερμοκρασίες στην Ελλάδα μπορεί να μην είναι τόσο χαμηλές όσο είναι στη Βουλγαρία. Για το ζήτημα του IGB, όπως σας είπα έχουν ξεπεραστεί οι κάποιες δυσκολίες που οφείλονται αποκλειστικά και μόνο σε καθυστερήσεις εισαγωγής υλικών, λόγω του Covid. Θέλουμε ο IGB να τεθεί σε λειτουργία το συντομότερο δυνατόν. Έχω δεσμευτεί στον κ. Πρωθυπουργό ότι θα καταλήξουμε σε ένα ακριβές χρονοδιάγραμμα. Είναι θέμα λίγων μηνών, πάντως, να ολοκληρωθεί αυτή η ιστορία. Να πω, επίσης, πόσο μεγάλη σημασία αποδίδω στον σταθμό επαναεριοποίησης φυσικού αερίου, το FSRU, το οποίο δρομολογείται στην Αλεξανδρούπολη. Ανοίγει τις δυνατότητες να μπορέσουμε να εισάγουμε υγροποιημένο φυσικό αέριο από διάφορους προμηθευτές, ένας από τους οποίους θα μπορούσε, παραδείγματος χάρη, να είναι η Αίγυπτος, με την οποία αναπτύσσουμε μία πολύ στενή ενεργειακή συνεργασία. Αυτό θα βοηθήσει στο να διευρύνουμε την πρόσβασή μας σε διαφορετικές πηγές φυσικού αερίου, να ρίξουμε τη μέση τιμή του φυσικού αερίου και να περιορίσουμε την εξάρτησή μας από έναν και μόνο προμηθευτή φυσικού αερίου, κάτι το οποίο προφανώς ενδιαφέρει και την Ελλάδα, ενδιαφέρει και την Βουλγαρία. Δημήτρης Γκάτσιος (ΕΡΤ): Καλή σας ημέρα. Η ερώτησή μου απευθύνεται και στους δύο Πρωθυπουργούς. Κατά την περίοδο των εκλογών η Βουλγαρία διαμαρτυρήθηκε στην Τουρκία για παρέμβαση στα εσωτερικά της χώρας. Πέρσι η γειτονική χώρα εξαπέλυσε υβριδική επίθεση τόσο εναντίον της Ελλάδας, κατά κύριο λόγο, όσο και εν μέρει εναντίον της Βουλγαρίας, εργαλειοποίωντας τους πρόσφυγες και τους μετανάστες. Το Ευρωπαϊκό Συμβούλιο έχει λάβει πολλές αποφάσεις που προβλέπουν ακόμα και τη λήψη μέτρων εναντίον της γειτονικής χώρας. Και θα ήθελα να σας ρωτήσω ποια πιστεύετε ότι πρέπει να είναι η στάση της Ευρωπαϊκής Ένωσης απέναντι στην Τουρκία. Σας ευχαριστώ. Κυριάκος Μητσοτάκης: Όπως είπατε, το Ευρωπαϊκό Συμβούλιο έχει προσδιορίσει το πλαίσιο των ευρωτουρκικών σχέσεων με απόλυτη σαφήνεια, δίνοντας στην Τουρκία ουσιαστικά δύο επιλογές: την επιλογή της σταδιακής εξομάλυνσης των σχέσεων με τις γειτονικές προς την Τουρκία χώρες -στις οποίες προφανώς συμπεριλαμβάνεται και η Ελλάδα- με μία αποκλιμάκωση της έντασης, με την παύση πια των προκλητικών ενεργειών, μέσα στις οποίες συμπεριλαμβάνεται και το αδιανόητο casus belli με το οποίο η Τουρκία εξακολουθεί να απειλεί την Ελλάδα. Σε αυτή την περίπτωση εμείς θα είμαστε οι πρώτοι οι οποίοι θα αγωνιστούμε για μία πλήρη εναρμόνιση των ευρωτουρκικών σχέσεων διότι θα είμαστε οι πρώτοι που θα ωφεληθούμε από την περιφερειακή σταθερότητα. Και βέβαια, στα ζητήματα της μετανάστευσης, πιστεύω ότι και η Ελλάδα και η Βουλγαρία έχουμε κάθε κίνητρο, το κάνουμε εξάλλου καθημερινά, να προστατεύουμε τα σύνορά μας. Τα σύνορά μας είναι σύνορα της Ευρώπης. Δεν είναι μόνο σύνορα της Βουλγαρίας προς την Τουρκία, της Ελλάδος προς την Τουρκία. Και οι δύο χώρες- πιστεύω ότι είναι κάτι το οποίο κάνουμε αποτελεσματικά- με πλήρη σεβασμό στα θεμελιώδη ανθρώπινα δικαιώματα. Προφανώς υπάρχουν περιθώρια ακόμα για πολύ πιο στενή συνεργασία στο ζήτημα της φύλαξης των συνόρων. Διότι, όπως σας είπα, είμαστε χώρες που βρίσκονται στα εξωτερικά σύνορα της Ευρωπαϊκής Ένωσης και έχουμε πρώτο ρόλο και πρώτο λόγο σε ζητήματα που αφορούν την εξωτερική πτυχή της μετανάστευσης. Είναι ένα θέμα, εξάλλου, το οποίο συζητήθηκε και στο πρόσφατο Ευρωπαϊκό Συμβούλιο. "
2021-12-16,28236,https://www.primeminister.gr/2021/12/16/28236,Δήλωση του Πρωθυπουργού Κυριάκου Μητσοτάκη κατά την άφιξή του στη Σύνοδο του Ευρωπαϊκού Συμβουλίου | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης κατά την άφιξή του στη Σύνοδο του Ευρωπαϊκού Συμβουλίου έκανε την ακόλουθη δήλωση: Θα έχουμε την ευκαιρία, σήμερα, να κάνουμε μία αναλυτική συζήτηση για τα ζητήματα τα οποία απασχολούν την Eυρωπαϊκή επικαιρότητα, ξεκινώντας από το θέμα της πανδημίας. Προφανώς υπάρχει μία έντονη ανησυχία για την επέλαση της μετάλλαξης «Όμικρον», η οποία αργά ή γρήγορα θα κάνει την εμφάνισή της σε όλες τις Ευρωπαϊκές χώρες. Γι’ αυτό και είναι απολύτως επιβεβλημένο να εντείνουμε την επιτάχυνση του εμβολιασμού, δίνοντας ακόμα μεγαλύτερη έμφαση στην τρίτη δόση, καθώς οι επιστήμονες μας υποδεικνύουν ότι σε αυτή τη φάση είναι η καλύτερη γραμμή άμυνας την οποία διαθέτουμε. Θα έχουμε την ευκαιρία να συζητήσουμε και τα θέματα τα οποία αφορούν την Ευρωπαϊκή αγορά ενέργειας. Υπάρχει σε όλες τις ευρωπαϊκές χώρες μία έντονη ανησυχία για τις αυξήσεις των τιμών του φυσικού αερίου. Είναι κάτι το οποίο είχαμε συζητήσει και σε προηγούμενο Ευρωπαϊκό Συμβούλιο. Θα ζητήσουμε και πάλι από την Ευρωπαϊκή Επιτροπή να εξετάσει όλες τις επιλογές έτσι ώστε να μπορούν να γίνουν, ενδεχομένως, παρεμβάσεις σε Ευρωπαϊκό επίπεδο προκειμένου να συγκρατηθούν οι αυξήσεις των τιμών του φυσικού αερίου. Σε κάθε περίπτωση η ελληνική κυβέρνηση -όπως το έχει ήδη κάνει- θα εξακολουθεί να προνοεί έτσι ώστε να περιορίζει, στο μέτρο του εφικτού, τις αυξήσεις των τιμών και στους λογαριασμούς του ηλεκτρικού ρεύματος αλλά και του φυσικού αερίου. Θα λάβει, επίσης, ειδική πρόνοια για τους αγρότες μας και περισσότερες ανακοινώσεις θα έχω την ευκαιρία να κάνω στη συζήτηση του Προϋπολογισμού το Σάββατο το οποίο μας έρχεται. Θα συζητήσουμε, επίσης, ζητήματα τα οποία αφορούν την εξωτερική πτυχή της μετανάστευσης, όπου η Ελλάδα θα επιμείνει στην ανάγκη να υπάρχει μία οριζόντια αντιμετώπιση φαινομένων εργαλειοποίησης του προσφυγικού. Εξάλλου η πατρίδα μας βρέθηκε στο επίκεντρο μιας τέτοιας κρίσης το Μάρτιο του 2020. Γι’ αυτό και παρέχει απόλυτη στήριξη στις Βαλτικές χώρες αλλά και στην Πολωνία που βρίσκονται αντιμέτωπες με ένα παρεμφερές φαινόμενο. Θα συζητήσουμε, τέλος, και τα ζητήματα που αφορούν τη στρατηγική μας πυξίδα, τον τρόπο, δηλαδή, με τον οποίο αντιλαμβανόμαστε την ευρωπαϊκή αυτονομία στη λήψη αποφάσεων, έτσι ώστε να μπορέσει η Ευρώπη, μόνη της, να μπορεί να υπερασπίζεται τα δικά της συμφέροντα και να ευθυγραμμίσει την οικονομική της ισχύ με τις γεωπολιτικές της δυνατότητες. Ο Πρωθυπουργός απάντησε, κλείνοντας, σε ερώτημα που τέθηκε στα αγγλικά (ανεπίσημη μετάφραση στα ελληνικά): Δημοσιογράφος: Κύριε Πρωθυπουργέ, η μετάλλαξη «Όμικρον» προκαλεί μεγάλη ανησυχία σε ολόκληρη την Ευρώπη. Θα πρέπει να περιμένουμε νέα μέτρα, όπως τα τεστ PCR; Κυριάκος Μητσοτάκης: Τα όσα γνωρίζουμε για την μετάλλαξη «Όμικρον» είναι ασφαλώς ιδιαίτερα ανησυχητικά. Η απάντηση στη μετάλλαξη «Όμικρον» αυτή τη στιγμή είναι η επιτάχυνση των εμβολιαστικών προγραμμάτων μας, δίνοντας ιδιαίτερη έμφαση στις ενισχυτικές δόσεις. Η Ελλάδα ήταν μια από τις πρώτες ευρωπαϊκές χώρες που άνοιξε την ενισχυτική δόση για όλες τις πληθυσμιακές ομάδες και είμαστε πολύ ευχαριστημένοι με το πώς εξελίσσεται το πρόγραμμα. Αν χρειαστεί να λάβουμε επιπρόσθετα μέτρα, σε ό,τι αφορά τα επιπρόσθετα τεστ, πιστεύω ότι αυτά θα χρειαστεί να εφαρμοστούν μόνο για την περίοδο των Χριστουγέννων, ώστε να μπορέσουμε να κερδίσουμε επιπλέον χρόνο για να αυξήσουμε όσο το δυνατόν περισσότερο τον αριθμό των ανθρώπων που θα κάνουν την ενισχυτική δόση. Είναι μια μάχη με τον χρόνο. Αλλά κάθε εβδομάδα που κερδίζουμε πριν μας χτυπήσει η «Όμικρον» είναι κέρδος, γιατί θα μπορέσουμε να έχουμε μεγαλύτερο ποσοστό του πληθυσμού που θα έχει εμβολιαστεί με την ενισχυτική δόση. * Σημείωση: Η απάντηση του Πρωθυπουργού αφορά στο ερώτημα της δημοσιογράφου για τα PCR τεστ και την ενδεχόμενη συζήτηση στη διάρκεια της Συνόδου για τα τεστ σε ευρωπαϊκό επίπεδο για όσους μετακινούνται μεταξύ κρατών. ΔΕΝ αφορά στο εσωτερικό της χώρας. Από χθες έχει ανακοινωθεί η ανάγκη διενέργειας διαγνωστικών τεστ για όσους εισέρχονται στην Ελλάδα και θα ισχύσει μόνο για την περίοδο των γιορτών. Είναι μέτρο προσωρινό. "
2021-12-15,28234,https://www.primeminister.gr/2021/12/15/28234,Δήλωση του Πρωθυπουργού Κυριάκου Μητσοτάκη για την τελική έγκριση της κατασκευής του οδικού άξονα Πάτρας – Πύργου από την Ευρωπαϊκή Επιτροπή | Ο Πρωθυπουργός της Ελληνικής Δημοκρατίας,"Ύστερα από δύο χρόνια μεθοδικής και επίμονης δουλειάς, οι προσπάθειές μας δικαιώνονται και ένα μεγάλο έργο, επιτέλους, ξεκινά: Η Ευρωπαϊκή Επιτροπή Ανταγωνισμού ανακοίνωσε, σήμερα, την οριστική έγκριση της κατασκευής του αυτοκινητόδρομου Πάτρας-Πύργου! Το έργο είχε δημοπρατηθεί το 2014 με μία μόνο εργολαβία, προϋπολογισμού 443.000.000 ευρώ και με εγκεκριμένη χρηματοδότηση. Αν προχωρούσε το έργο, τότε, θα ήταν ήδη έτοιμο. Όμως, μία από τις πρώτες αποφάσεις της κυβέρνησης ΣΥΡΙΖΑ, το 2015, ήταν να ακυρώσει τον διαγωνισμό και να κατατμίσει το έργο σε 8 ξεχωριστές εργολαβίες. Κι αυτό, προκειμένου να ευνοηθεί ένας συγκεκριμένος κατασκευαστής, φιλικά διακείμενος προς εκείνη. Η εξέλιξη αυτή καθυστέρησε το έργο για δύο ακόμη χρόνια, αυξάνοντας το κόστος του κατά 70.000.000 και προκαλώντας δικαστικές διαμάχες μεταξύ των εργολάβων. Έτσι, τον Ιούλιο του 2019, η κυβέρνηση της ΝΔ παρέλαβε την υπόθεση σε τέλμα: με τον «εκλεκτό εργολάβο» του ΣΥΡΙΖΑ έκπτωτο και υπό χρεοκοπία και τις σχετικές συμβάσεις σε νομική εκκρεμότητα. Μπροστά σε αυτά τα δεδομένα, αποφάσισα να ενταχθεί το κρίσιμο αυτό έργο των 75 χλμ. στην Ολυμπία Οδό. Και να διεκδικήσω, πλέον, προσωπικά και σε συνεργασία με τον αρμόδιο υπουργό Κ. Καραμανλή, την έγκριση και χρηματοδότησή του από τους κοινοτικούς θεσμούς. Ήταν η μόνη λύση για να προχωρήσει. Μία λύση που τώρα γίνεται πραγματικότητα. Ο νέος άξονας θα έχει ταχύτητα μελέτης 120 χλμ./ώρα, 8 ανισόπεδους κόμβους, 15 γέφυρες και 64 διαβάσεις. Θα διαθέτει Κέντρο Λειτουργίας και Συντήρησης με Μονάδα Διαχείρισης Κυκλοφορίας και αστυνομικό σταθμό. Ξεκινά αμέσως με προβλεπόμενο χρόνο κατασκευής 40 μήνες. Τα πρώτα 56 χλμ., ωστόσο, ξεκινώντας απ’ τον Πύργο, θα ολοκληρωθούν νωρίτερα. Και με τον Παραχωρησιούχο να αναλαμβάνει και τη συντήρηση του δρόμου για 23 χρόνια. Όλα αυτά σημαίνουν ασφαλέστερη, γρηγορότερη και πιο άνετη κυκλοφορία. Διασύνδεση των πόλεων, διευκόλυνση του εμπορίου και των μεταφορών, τόνωση των τοπικών αγορών. Πρόκειται, δηλαδή, για ένα έργο ανάπτυξης της οικονομίας και ανακούφισης της κοινωνίας. Και για μία ακόμη δέσμευση της κυβέρνησής μας που γίνεται πραγματικότητα. Συνεπείς με το σύνθημά μας: Το είπαμε, το κάναμε! "
2021-12-09,28175,https://www.primeminister.gr/2021/12/09/28175,Εισαγωγική τοποθέτηση του Πρωθυπουργού Κυριάκου Μητσοτάκη στην Σύνοδο για τη Δημοκρατία που συγκάλεσε ο Πρόεδρος των ΗΠΑ Joe Biden | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης συμμετείχε σήμερα στη Σύνοδο για τη Δημοκρατία, η οποία πραγματοποιείται με πρωτοβουλία του Προέδρου των ΗΠΑ, Joe Biden. H πρωτοβουλία έχει στόχο να συμβάλλει στην αντιμετώπιση του αυταρχισμού και την ενίσχυση των δημοκρατικών θεσμών και των ανθρωπίνων δικαιωμάτων παγκοσμίως. Στη Σύνοδο, η οποία, λόγω της πανδημίας, διεξάγεται διαδικτυακά, συμμετείχαν 111 ηγέτες από όλο τον κόσμο. Δεν συμμετέχουν χώρες που, σύμφωνα με τις ΗΠΑ, έχουν αυταρχικά καθεστώτα και δεν σέβονται τα ανθρώπινα δικαιώματα. Ο Πρωθυπουργός, κατά τη διάρκεια της εισαγωγικής παρέμβασής του στη Σύνοδο, ανέφερε (ανεπίσημη μετάφραση από τα αγγλικά): «Πρόεδρε Biden, αξιότιμοι προσκεκλημένοι, Η σημερινή Διάσκεψη για τη Δημοκρατία πραγματοποιείται σε μία κρίσιμη στιγμή για τον κόσμο. Προκειμένου να ενισχύσουμε τη δημοκρατία πρέπει να αντιμετωπίσουμε, επίσης, τη συνεχιζόμενη απειλή που προκαλεί όχι μόνο ο αυταρχισμός αλλά και ο λαϊκισμός. Τα τελευταία χρόνια η Ελλάδα, η γενέτειρα της δημοκρατίας, βίωσε από πρώτο χέρι την διχαστική πολιτική συμπεριφορά, τις υποσχέσεις που διαψεύστηκαν και την κενή ρητορική τόσο του ακροαριστερού όσο και του ακροδεξιού λαϊκισμού -και απέρριψε και τους δύο. Ύστερα από μια δεκαετία οικονομικής κρίσης, οι Έλληνες αντιλήφθηκαν την ανάγκη για πραγματική αλλαγή, υποστηρίζοντας μία μεταρρυθμιστική ατζέντα που ήταν πατριωτική, παρά εθνικιστική. Η επιτυχία μας έγκειται στην ικανότητά μας να αφουγκραζόμαστε -να ακούμε τις δικαιολογημένες αιτιάσεις και ανησυχίες που τροφοδοτούσαν την οργή των πολιτών- και στη συνέχεια να αντιμετωπίζουμε αυτές τις ανησυχίες. Ήμασταν και παραμένουμε, λοιπόν, αποφασισμένοι να εστιάσουμε στα πραγματικά σημαντικά ζητήματα για τους πολίτες. Ζητήματα όπως να δοθεί προτεραιότητα σε επενδύσεις, στη δημιουργία θέσεων εργασίας και την ανάπτυξη. Η βελτίωση της αποτελεσματικότητας του δημόσιου τομέα μέσω καταπολέμησης της γραφειοκρατίας. Η μείωση των ανισοτήτων και η έμφαση στην επιχειρηματικότητα και την καινοτομία μέσω της ψηφιοποίησης του κράτους και της σύμπραξης με τον ιδιωτικό τομέα, και όχι σε σύγκρουση μαζί του. Εδώ και 2,5 χρόνια, έχουμε εργαστεί ακούραστα για να αποκαταστήσουμε την εμπιστοσύνη των πολιτών και να διανείμουμε τα οφέλη που πηγάζουν από μία σταθερή κυβέρνηση η οποία έχει στραμμένο το βλέμμα στο μέλλον. Δεν επιτρέψαμε στην πανδημία να εμποδίσει τη μεταρρυθμιστική ατζέντα μας, το πολιτικό μας πρόγραμμα ήταν εμπροσθοβαρές, περιλαμβάνοντας 170 και πλέον μεταρρυθμίσεις. Δύο ήταν οι κύριοι στόχοι βάσει των οποίων κινούμαστε: να εξαλείψουμε τη διαφθορά που τρέφει τον λαϊκισμό και προκαλεί αγανάκτηση και να θέσουμε εκ νέου τα οικονομικά θεμέλια μιας νέας, δυναμικής Ελλάδας, μιας “Ελλάδας 2.0” -προωθώντας επενδυτικές εισροές και συμπράξεις μεταξύ του Δημοσίου και του ιδιωτικού τομέα χωρίς προηγούμενο, με σημαντική αύξηση της απασχόλησης τα τελευταία χρόνια και υλοποιώντας μία επανάσταση στην ψηφιοποίηση και την πράσινη ενέργεια. Επειδή, στην πεμπτουσία της, η δημοκρατία που λειτουργεί για τον λαό είναι αυτή που έχει τις ρίζες της στην οικονομική βεβαιότητα και τη χρηματοπιστωτική ασφάλεια του προοδευτικού κέντρου, όχι στα άκρα της αριστεράς και της δεξιάς. Η δημιουργία του gov.gr, ενός ψηφιακού κόμβου όπου είναι συγκεντρωμένες οι υπηρεσίες, έχει αποτελέσει καθοριστικό παράγοντα στην επιτυχία μας. Φέρνοντας τις άλλοτε πεπαλαιωμένες ψηφιακές υποδομές μας στον 21ο αιώνα, μειώσαμε τα κόστη, επιταχύναμε τις διοικητικές διαδικασίες, αυξήσαμε τη διαφάνεια και εξαλείψαμε τις εύκολες ευκαιρίες για διαφθορά. Όλα αυτά τόνωσαν την εμπιστοσύνη των πολιτών στην ίδια τη δημοκρατία και παρείχαν οφέλη, συχνά με ένα μόνο κλικ. Εν τέλει, πιστεύω πως η Ελλάδα απέρριψε τον λαϊκισμό επειδή οι άνθρωποι αναγνώρισαν πως υπάρχει μια εναλλακτική που βασίζεται σε πραγματιστικές πολιτικές, οι οποίες δεν έφεραν μόνο την ανάκαμψη, αλλά και μακροπρόθεσμη βιώσιμη και δίκαιη ανάπτυξη, που οι πολίτες μπορούν να δουν και να αισθανθούν. Φέτος, η ανάπτυξη στην Ελλάδα προβλέπεται να είναι γύρω στο 7%. Και είμαστε εξίσου αισιόδοξοι για τα επόμενα χρόνια. Αυτή είναι δημοκρατία που εστιάζει στο να παράσχει απτά οφέλη μέσω της οικονομικής αποτελεσματικότητας. Κυρίες και κύριοι, Ως το πρώτο ευρωπαϊκό έθνος που βίωσε τον λαϊκισμό και το πρώτο που, στη συνέχεια, τον απέρριψε, πρέπει να παραμείνουμε σε εγρήγορση. Αν θέλουμε να ακολουθήσουμε το μονοπάτι της ειρήνης, της προόδου και της ευημερίας, πρέπει να αναγνωρίζουμε τον κίνδυνο του εφησυχασμού και να συνεχίσουμε να αφουγκραζόμαστε τη φωνή του λαού. Άλλωστε, η ίδια η λέξη “δημοκρατία”, από τους ελληνικούς όρους “δήμος” και “κράτος”, σημαίνει «δύναμη ή εξουσία του λαού». Αν το ξεχάσουμε αυτό, κινδυνεύουμε να αντιμετωπίσουμε τις συνέπειες». "
2021-12-09,28171,https://www.primeminister.gr/2021/12/09/28171,Ενημερωτικό σημείωμα για τη συνάντηση του Πρωθυπουργού Κυριάκου Μητσοτάκη με αντιπροσωπεία της Γαλλικής Γερουσίας υπό τον Πρόεδρό της Gérard Larcher | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης συναντήθηκε το πρωί με αντιπροσωπεία της Γαλλικής Γερουσίας που επισκέπτεται τη χώρα μας, υπό τον Πρόεδρό της, Gérard Larcher. Κατά τη διάρκεια της συνάντησης έγινε επισκόπηση των διμερών σχέσεων, οι οποίες βρίσκονται σε εξαιρετικό επίπεδο, με έμφαση στις προοπτικές εμβάθυνσής τους σε όλα τα επίπεδα. «Πιστεύω ότι η συμφωνία Στρατηγικής Εταιρικής Σχέσης που υπογράψαμε με τον Πρόεδρο Macron θέτει τις διμερείς σχέσεις μας σε ένα επίπεδο που είναι ευθυγραμμισμένο με το βάθος που έχει και η ιστορική μας σχέση», σημείωσε κατά την έναρξη της σύσκεψης ο Πρωθυπουργός. «Θέλουμε, από κοινού με τη Βουλή (των Ελλήνων), να ενισχύσουμε την εταιρική μας σχέση», είπε από την πλευρά του ο κ. Larcher. Ιδιαίτερη αναφορά έγινε στη στενότατη συνεργασία στον αμυντικό τομέα, με βάση την ευρεία συναντίληψη όσον αφορά την ασφάλεια στην Ανατολική Μεσόγειο και την ευρύτερη περιοχή. Ο κ. Μητσοτάκης υπογράμμισε τη στρατηγική σημασία της περιοχής, μεταξύ άλλων, και ως εφοδιαστικού κόμβου για την κάλυψη ενεργειακών αναγκών της Ευρωπαϊκής Ένωσης. Οι δύο πλευρές συζήτησαν τους κεντρικούς άξονες της Γαλλικής Προεδρίας του Συμβουλίου της ΕΕ, το πρώτο εξάμηνο του 2022, στους οποίους περιλαμβάνεται η ενίσχυση της στρατηγικής αυτονομίας της Ευρώπης. Ο Κυριάκος Μητσοτάκης επισήμανε ότι η ελληνογαλλική συνεργασία αφενός ενισχύει τις δυνατότητες του NATO και ταυτόχρονα μπορεί να αποτελέσει βάση για την ενίσχυση της στρατηγικής αυτονομίας της Γηραιάς Ηπείρου. Ο Πρωθυπουργός επισήμανε ότι η Γαλλία αποτελεί ιδιαίτερα σημαντικό οικονομικό εταίρο, που συγκαταλέγεται στους κορυφαίους επενδυτές στην Ελλάδα. Μνημόνευσε το γεγονός ότι οι γαλλικές επιχειρήσεις δεν αποσύρθηκαν από τη χώρα μας κατά τη διάρκεια της κρίσης και ότι σήμερα καταγράφεται πολύ μεγάλο ενδιαφέρον για την αύξηση των γαλλικών επενδύσεων στην Ελλάδα. Στο πλαίσιο αυτό, τόνισε ότι η κυβέρνηση έχει επιμείνει στο μεταρρυθμιστικό έργο της παρά τις προκλήσεις που προκάλεσε ο κορονοϊός, και αναφέρθηκε στην ευρύτερη αναμόρφωση του οικονομικού κλίματος ώστε να ενισχυθεί ακόμη περισσότερο η θέση της Ελλάδας ως επενδυτικού προορισμού. Ο Πρωθυπουργός ενημέρωσε τον κ. Larcher για τις ελληνοτουρκικές σχέσεις και το Κυπριακό, τονίζοντας πως η πρόταση περί δύο κρατών δεν αποτελεί σε καμία περίπτωση βάση για οποιονδήποτε διάλογο. Αναφερόμενος στην ευρωπαϊκή προοπτική των Δυτικών Βαλκανίων, ο Κυριάκος Μητσοτάκης επισήμανε ότι η ενταξιακή διαδικασία πρέπει να αρχίσει το ταχύτερο δυνατό, προσθέτοντας ότι διαφορετικά άλλες δυνάμεις θα προσπαθήσουν να εκτοπίσουν το αποτύπωμα της ΕΕ στην περιοχή. Ο κ. Larcher ανέφερε στον κ. Μητσοτάκη ότι η αντιπροσωπεία της Γερουσίας θα επισκεφτεί και τη Χίο, όπου θα δει το χώρο φιλοξενίας αιτούντων άσυλο. «Θα δείτε την πρόοδο που έχουμε κάνει, που είναι πολύ σημαντική. Θα δείτε ότι η κατάσταση δεν έχει αλλάξει μόνο σε ό,τι αφορά την αριθμητική πτυχή αλλά και ότι πλέον είμαστε σε θέση να φιλοξενούμε αυτούς τους ανθρώπους σε αξιοπρεπείς συνθήκες», απάντησε ο Πρωθυπουργός. Στη συνάντηση έλαβε επίσης μέρος, από ελληνικής πλευράς, η Διευθύντρια του Διπλωματικού Γραφείου του Πρωθυπουργού, Πρέσβης Ελένη Σουρανή. "
2021-12-08,28161,https://www.primeminister.gr/2021/12/08/28161,"Δηλώσεις του Πρωθυπουργού Κυριάκου Μητσοτάκη με τον Πρόεδρο της Ρωσικής Ομοσπονδίας Vladimir Putin, μετά τη συνάντησή τους στο Σότσι | Ο Πρωθυπουργός της Ελληνικής Δημοκρατίας","Κυριάκος Μητσοτάκης: Κύριε Πρόεδρε, είχαμε την ευκαιρία, σήμερα, να έχουμε μία μακρά, ειλικρινή και πιστεύω παραγωγική συζήτηση, επισκόπηση των διμερών μας σχέσεων και των προοπτικών τους. Θέλω να σας ευχαριστήσω -ακόμα μια φορά- για τη φιλοξενία και να σας βεβαιώσω πως αντιμετωπίζω αυτήν την εξέλιξη ως μία ακόμα γέφυρα ενδυνάμωσης της σχέσης μεταξύ των λαών μας. Αλλά, και ως μία ευκαιρία να διευρυνθεί η συνεργασία μεταξύ των κυβερνήσεών μας στη βάση του αμοιβαίου σεβασμού και του κοινού συμφέροντος. Θέλω να θυμίσω ότι είχα προγραμματίσει να ταξιδέψω στη Ρωσία από τον Μάιο του 2020, για τις εκδηλώσεις των 75 χρόνων από τη νίκη κατά του ναζισμού, ωστόσο το ξέσπασμα της πανδημίας δεν το επέτρεψε. Έτσι πραγματοποιείται σήμερα αυτή η επίσκεψη, καθώς οι συνθήκες -παρά τα προβλήματα που ακόμα υπάρχουν- είναι ευνοϊκότερες και συμπίπτουν μάλιστα με την επέτειο των 200 χρόνων της Εθνικής μας Ανεξαρτησίας από τον Οθωμανικό ζυγό, σε έναν αγώνα στον οποίο η ομόθρησκη Ρωσία, κύριε Πρόεδρε, είχε καθοριστικό ρόλο. Κάτι το οποίο εμείς οι Έλληνες το αναγνωρίζουμε πάντα. Ήταν φυσικό λοιπόν να επιβεβαιώσουμε με τον Πρόεδρο Πούτιν τα πολλά που μας συνδέουν στους αιώνες, διαπερνώντας την ιστορία και τον πολιτισμό. Άλλωστε αυτό υπηρέτησε και υπηρετεί η πολύ επιτυχημένη διοργάνωση του «Έτους Ελλάδος-Ρωσίας», το οποίο θα το επεκτείνουμε και εντός του 2022, αλλά και πρωτοβουλίες όπως η 13η μικτή διυπουργική επιτροπή πρόσφατα στη Μόσχα με την συμπροεδρία του Αναπληρωτή Υπουργού Εξωτερικών του κ. Μιλτιάδη Βαρβιτσιώτη. Η υπογραφή του σχετικού πρωτοκόλλου δίνει ώθηση για τη συνεργασία μας σε πολλούς τομείς και είναι κοινή η ικανοποίησή μας για τις τέσσερις συμφωνίες που αυτό συμπεριλαμβάνει. Με τον κύριο Πρόεδρο υιοθετήσαμε και το κοινό πρόγραμμα δράσεων 2022-2024 που θα προσδιορίσει τους βασικούς άξονες της μεταξύ μας συνεργασίας για τα επόμενα τρία χρόνια. Είναι ένα σημαντικό κείμενο με πολλά πεδία κοινού ενδιαφέροντος. Συμφωνήσαμε, ωστόσο, πως υπάρχουν και άλλοι τομείς στους οποίους μπορούμε να συγκλίνουμε. Για παράδειγμα -αναφέρθηκε σε αυτό ο κύριος Πρόεδρος- οι πυρκαγιές στην Ελλάδα, σε ολόκληρη τη Μεσόγειο, το καλοκαίρι έφεραν δραματικά στο προσκήνιο την ανάγκη συντονισμού σε υπερεθνικό επίπεδο για την αντιμετώπιση των άμεσων επιπτώσεων της κλιματικής κρίσης. Θέλω να ευχαριστήσω προσωπικά τον κύριο Πρόεδρο διότι παρότι την ίδια εποχή και η Ρωσία δοκιμαζόταν από καταστροφικές πυρκαγιές στη Σιβηρία, έσπευσε να ανταποκριθεί στο αίτημά μας και να μας αποστείλει πολύ σημαντικές εναέριες ενισχύσεις. Προσβλέπουμε στη συνέχιση -και γιατί όχι- στην επέκταση αυτής της συνεργασίας μας στον τομέα της πολιτικής προστασίας, ξεκινώντας από το καλοκαίρι το οποίο μας έρχεται, με επαναλαμβανόμενες ενοικιάσεις αεροσκαφών τα οποία έχουν αποδειχθεί εξαιρετικά αξιόπιστα στην αντιμετώπιση των πυρκαγιών. Το ίδιο, βέβαια, ισχύει και απέναντι στην κοινή απειλή κατά του Covid. Ευχαριστώ τον κύριο Πρόεδρο που αναγνώρισε το γεγονός ότι η Ελλάδα όντως αναγνώρισε τα πιστοποιητικά εμβολιασμού από τη Ρωσία και θα ήταν ευχής έργον αυτή η εκκρεμότητα να μπορέσει να λυθεί και σε ευρωπαϊκό επίπεδο. Συζητήσαμε, βέβαια, και ζητήματα τα οποία αφορούν την αγορά της ενέργειας. Η Ρωσία έχει διαχρονικά τα τελευταία σχεδόν 30 χρόνια αποδειχθεί ένας αξιόπιστος προμηθευτής φυσικού αερίου στην Ελλάδα, όπως και η Ελλάδα είναι με τη σειρά της ένας αξιόπιστος εταίρος. Και ο Πρόεδρος Πούτιν το γνωρίζει καλά αυτό, καθώς αφορά μία διάσταση της συνεργασίας με τρίτες χώρες στην οποία ο ίδιος αποδίδει προσωπικά μεγάλη σημασία και είναι σημαντικό, παρά το ευμετάβλητο των όρων της αγοράς, οι όποιες προσαρμογές στην προμήθεια φυσικού αερίου να μην αποκλίνουν σημαντικά από την υφιστάμενη συμφωνία. Συζητήσαμε περισσότερες προοπτικές επενδύσεων, ελληνικών επενδύσεων στη Ρωσία, ρωσικών επενδύσεων στην Ελλάδα, θέματα τα οποία αφορούν τον τουρισμό, το πώς θα μπορέσουμε να υποδεχθούμε περισσότερους Ρώσους επισκέπτες φέτος το καλοκαίρι στην Ελλάδα και νομίζω ότι έχουμε καταλήξει σε ένα κοινό πρόγραμμα δράσης. Θέλω να τον ευχαριστήσω για το ενδιαφέρον το οποίο έδειξε, για τα αρχεία των εβραϊκών κοινοτήτων τα οποία θα επιστρέψουν στην Ελλάδα λύνοντας έτσι μία εκκρεμότητα πολλών δεκαετιών. Είχαμε την ευκαιρία να συζητήσουμε και τις περιφερειακές εξελίξεις, το τι συμβαίνει στην Ανατολική Μεσόγειο, όπου υπήρξα πολύ σαφής με τον συνομιλητή μου. Επισήμανα ότι, δυστυχώς, η Τουρκία όχι μόνο προβαίνει σε εμπρηστική ρητορική διαστρεβλώνοντας την ιστορία και τη γεωγραφία αλλά δυστυχώς και σε επιθετικές ενέργειες που παραβιάζουν το Διεθνές Δίκαιο και πολλές φορές ναρκοθετούν τη σταθερότητα στην περιοχή. Η Ελλάδα είναι ανοιχτή πάντα στον διάλογο. Στο πλαίσιο όμως της διεθνούς νομιμότητας και ασφαλώς του Δικαίου της Θάλασσας το οποίο πάντα στήριζε και στηρίζει η Ρωσία ως το θεμέλιο, το ουσιαστικό πλαίσιο, μέσα από το οποίο πρέπει να λύνονται διακρατικές διαφορές. Αναφορικά με το Κυπριακό εξέφρασα την εκτίμησή μου στην συνεπή και εποικοδομητική στάση της Ρωσίας. Πρόκειται, εξάλλου, για ένα θέμα ύψιστης προτεραιότητας για την Ελλάδα. Επανέλαβα τη θέση μας για το στόχο μίας βιώσιμης λύσης στο πλαίσιο των αποφάσεων του Συμβουλίου Ασφαλείας. Δεν μπορώ να συμφωνήσω περισσότερο με αυτά τα οποία είπε ο Πρόεδρος. Μία λύση η οποία θα στηρίζεται στη λογική της μιας, διζωνικής, δικοινοτικής Ομοσπονδίας με μια νομική προσωπικότητα και μια ιθαγένεια. Οποιαδήποτε συζήτηση για λύση δυο κρατών θα πρέπει να απορρίπτεται επί της αρχής. Και ως προς το ζήτημα των Βαρωσίων μάλιστα επισήμανα πως αν η Τουρκία προχωρήσει στην υλοποίηση των εξαγγελιών της για εποικισμό της περίκλειστης πόλης, δυστυχώς, θα κλείσει τα περιθώρια προόδου σε αυτό το ζήτημα. Είχαμε την ευκαιρία να συζητήσουμε και για τις σχέσεις Ευρωπαϊκής Ένωσης – Ρωσίας και ΝΑΤΟ – Ρωσίας. Πιστεύω, ότι, η συνομιλία μας υπήρξε πολύ ευθεία και πολύ ειλικρινής. Αναγνωρίζω τις μεγάλες προκλήσεις, προκρίνω, όμως, την ανάγκη να μένουν πάντα ανοιχτοί οι δίαυλοι επικοινωνίας. Γιατί η έλλειψη επικοινωνίας είναι, τελικά, χειρότερη από τη διαφωνία καθώς αφήνει πάντα χώρο στην καχυποψία που με τη σειρά της προκαλεί εντάσεις. Η Ρωσία αποτελεί μέρος της ευρωπαϊκής αρχιτεκτονικής ασφάλειας. Συνεπώς μια λειτουργική σχέση τελικά συμφέρει όλες τις πλευρές. Και η Ελλάδα ως μέλος της Ευρωπαϊκής Ένωσης και του ΝΑΤΟ προσεγγίζει με πολλή προσοχή αυτές τις σχέσεις και για αυτό και δεν έκρυψα την ανησυχία μου για την αναζωπύρωση των εντάσεων στην Ουκρανία. Πιστεύω ότι μια σύγκρουση εκεί δεν θα έχει νικητή, θα έχει μόνο χαμένους. Για αυτό και θεωρώ ότι οι συμφωνίες του Μινσκ αλλά και η επαναδραστηριοποίηση του σχήματος της Νορμανδίας μας δείχνουν τον δρόμο. Και ας μην ξεχνάμε ότι η Ελλάδα έχει και ένα ιδιαίτερο ενδιαφέρον για την περιοχή του Ντονμπάς λόγω της ισχυρής παρουσίας ομογενών μας στην περιοχή. Είχαμε την ευκαιρία να συζητήσουμε και τις εξελίξεις στην Λιβύη και να επαναλάβουμε και οι δύο την ανάγκη να διεξαχθούν ελεύθερες εκλογές μακριά από ξένες παρεμβάσεις στην προκαθορισμένη ημερομηνία όπως έχει συμφωνηθεί εδώ και καιρό. Και κλείνω με την σκέψη κύριε Πρόεδρε ότι η εγκαρδιότητα με την οποία με υποδεχθήκατε αντανακλά την ευθύτητα του διαλόγου μας, κυρίως όμως τη δική σας θετική διάθεση να ενισχυθούν οι σχέσεις των δύο λαών και των χωρών μας οι οποίες διαρκούν αιώνες. Μια παράδοση που δεν μπορούν να την αμφισβητήσουν ούτε κάποιες στιγμές απομάκρυνσης, ούτε και οι όποιες διαφορετικές θεωρήσεις μπορεί κατά καιρούς να προκύπτουν. Αυτές άλλωστε υπάρχουν πάντα για να συζητούνται. Γιατί μπορεί να πέρασαν δύο ακριβώς αιώνες από τότε που ο Αλέξανδρος Πούσκιν υμνούσε την επανάσταση του 1821 γράφοντας -ανάμεσα σε άλλα- το ποίημα «Εμπρός Ελλάδα» και βέβαια να πέρασαν πάλι σχεδόν δύο αιώνες από τότε που ο Ιωάννης Καποδίστριας σφράγιζε με τον δικό του ξεχωριστό τρόπο την πολιτική ζωή σε δύο χώρες. Όμως, η Ελλάδα παραμένει παρούσα στη Ρωσία. Όχι μόνο με τους χιλιάδες, δεκάδες χιλιάδες, Ρώσους πολίτες ελληνικής καταγωγής που ευημερούν και διακρίνονται, κυρίως εδώ στη νότια Ρωσία, πολλοί από αυτούς Πόντιοι αδελφοί μας των οποίων οι πρόγονοι ξεριζώθηκαν από γειτονικές χώρες. Αλλά υπάρχει και μέσα από τους δεκάδες νέους οι οποίοι σπουδάζουν την ελληνική γλώσσα, στον κοσμοναύτη Θεόδωρο Γιουρτσίχιν-Γραμματικόπουλο, που πέντε φορές ταξίδεψε στα αστέρια και σε έναν άλλο Θεόδωρο, τον αρχιμουσικό, Κουρεντζή που μας ταξιδεύει εδώ από την Ρωσία, όλους, στο μαγικό κόσμο της μουσικής. Η σχέση Ελλάδος και Ρωσίας, λοιπόν, κύριε Πρόεδρε, Ελλήνων και Ρώσων, είναι μία διαδρομή συνεχής και διαρκής για αυτό και δεν έχει μόνο παρελθόν και παρόν, αλλά έχει μέλλον. Και για ακόμα μία φορά, κύριε Πρόεδρε, σας ευχαριστώ για την πολύ γενναιόδωρη φιλοξενία σας και για τις πολύ ουσιαστικές συνομιλίες μας. Οι απαντήσεις του Πρωθυπουργού στα ερωτήματα των δημοσιογράφων: Χρύσανθος Κοσελόγλου, ALPHA: Προς τον κύριο Πρόεδρο αρχικά. Κύριε Πρόεδρε, η Ρωσία είναι χώρα μόνιμο μέλος του Συμβουλίου Ασφαλείας του Οργανισμού των Ηνωμένων Εθνών και έχει ευθύνη για την διατήρηση της ειρήνης και της σταθερότητας και για το σεβασμό του Διεθνούς Δικαίου. Ήθελα να σας ρωτήσω πως αξιολογείτε την κατάσταση στο Αιγαίο συγκεκριμένα αλλά και στην Ανατολική Μεσόγειο δεδομένων και των ιδιαίτερων σχέσεων που έχετε με την Τουρκία. Και προς τον κύριο Πρωθυπουργό, αν μπορείτε να μας αναλύσετε ποιες εκφάνσεις της τουρκικής επιθετικότητας θέσατε στον κ. Πούτιν και αν κάπου συμφωνήσατε. Σας ευχαριστώ. Κυριάκος Μητσοτάκης: Είχα την ευκαιρία να ενημερώσω τον Πρόεδρο Πούτιν για το πλαίσιο των Ελληνοτουρκικών διαφορών. Θέλω, όμως, να τονίσω ότι τελικά αυτές οι διαφορές θα λυθούν μεταξύ Ελλάδος και Τουρκίας. Το πλαίσιο το οποίο έχουμε προσδιορίσει είναι πολύ σαφές και οι διαφορές μας, η σημαντικότερη διαφορά, το ζήτημα της διευθέτησης, οριοθέτησης των θαλασσίων ζωνών στο Αιγαίο και στην Ανατολική Μεσόγειο μπορεί να λυθεί μόνο στο πλαίσιο του Διεθνούς Δικαίου, του Δικαίου της θάλασσας.
Η Ελλάδα έχει αποδείξει ότι έχει τη δυνατότητα να συνάπτει συμφωνίες οριοθέτησης. Το έκανε με την Ιταλία, το έκανε με την Αίγυπτο και η πρόσκλησή μας προς την Τουρκία παραμένει απολύτως ενεργή. Ταυτόχρονα η Ελλάδα με κάθε τρόπο θα υπερασπίζεται την κυριαρχία και τα κυριαρχικά της δικαιώματα. Θέλω να πω ότι εκτιμώ ιδιαίτερα την πολύ καθαρή θέση της Ρωσίας στο ζήτημα του Κυπριακού, η οποία νομίζω ότι πρέπει να ληφθεί πολύ σοβαρά υπόψη και από την Τουρκία και η Ρωσία ως μόνιμο μέλος του Συμβουλίου Ασφαλείας είναι εγγυητής της σταθερότητας, της εφαρμογής του Διεθνούς Δικαίου και πρώτα και πάνω απ’ όλα της εφαρμογής των ίδιων των αποφάσεων του Συμβουλίου Ασφαλείας οι οποίες στην περίπτωση της Κύπρου είναι απολύτως σαφείς και δεν επιδέχονται παρερμηνειών. Ξένια Κονοβάνοβα, Interfax (με βάση τη διερμηνεία): Ερώτηση και στον Πρόεδρο Πούτιν και στον Πρωθυπουργό, τον κ. Μητσοτάκη. Και οι δύο αξιολογήσατε πολύ θετικά την κατάσταση των σχέσεων μεταξύ των δύο χωρών. Όλοι θυμόμαστε όμως ότι η Ελλάδα είναι και μέλος της ΕΕ και του ΝΑΤΟ, των σχημάτων που προς το παρόν ακολουθούν μία πολύ συγκρουσιακή πολιτική κατά της Ρωσίας. Αυτό μπορεί να επηρεάσει τις σχέσεις μας; Κυριάκος Μητσοτάκης: Η Ελλάδα, πράγματι, είναι μέλος της Ευρωπαϊκής Ένωσης εδώ και 40 χρόνια, μέλος του ΝΑΤΟ εδώ και πολλές δεκαετίες και προφανώς δεσμεύεται από τις συλλογικές αποφάσεις που λαμβάνονται στα δύο αυτά υπερεθνικά όργανα. Αυτό δεν σημαίνει, όμως, σε καμία περίπτωση ότι η Ελλάδα δεν έχει και δεν επιδιώκει να έχει καλές διμερείς σχέσεις με τη Ρωσία. Είχαμε την ευκαιρία, νομίζω, να συζητήσουμε και να παρουσιάσουμε ένα εύρος θεμάτων στα οποία μπορούμε να ενισχύσουμε τη συνεργασία μας τα οποία δεν άπτονται άμεσα των ευρύτερων ζητημάτων που αφορούν τις σχέσεις της Ρωσίας με το ΝΑΤΟ ή τις σχέσεις της Ρωσίας με την Ευρωπαϊκή Ένωση. Θέλω να κρατήσω αυτό το οποίο είπε ο κ. Πρόεδρος, ο οποίος είχε την καλοσύνη να με ενημερώσει για τη συζήτηση την οποία είχε χθες με τον Πρόεδρο Μπάιντεν. Θεωρώ πολύ θετικό το γεγονός ότι υπήρξε μία συζήτηση η οποία είχε αρκετή διάρκεια. Και αυτό το οποίο εύχομαι είναι να υπάρχει ένας οδικός χάρτης, ένας ορίζοντας αμοιβαίας αποκλιμάκωσης, διότι διαφορετικά θα οδηγηθούμε, πιστεύω, σε καταστάσεις που θα μας πάνε πολλές δεκαετίες πίσω. Και νομίζω ότι αυτό είναι κάτι το οποίο δεν το επιδιώκει και δεν το επιθυμεί κανείς, ειδικά σε κρίσιμες περιόδους, ειδικά σε εποχές όπου υπάρχουν μεγάλες δυσκολίες, διαφορετικές απόψεις, διαφορετικές θεωρήσεις, είναι ακόμα πιο επιβεβλημένο τα κανάλια επικοινωνίας να παραμένουν ανοιχτά και να συζητάμε με ειλικρίνεια. Όπου διαφωνούμε να διαφωνούμε και εκεί με ειλικρίνεια. Αλλά ,κυρίως, να φροντίζουμε και να σπεύδουμε να ακούμε και να καταλαβαίνουμε ο ένας τις ανησυχίες και τους προβληματισμούς του άλλου. "
2021-12-08,28158,https://www.primeminister.gr/2021/12/08/28158,Διάλογος κατά την έναρξη της συνάντησης του Πρωθυπουργού Κυριάκου Μητσοτάκη με τον Πρόεδρο της Ρωσικής Ομοσπονδίας Vladimir Putin στο Σότσι | Ο Πρωθυπουργός της Ελληνικής Δημοκρατίας,"Vladimir Putin (με βάση τη διερμηνεία): Ευχαριστώ πολύ για την επίσκεψή σας στη Ρωσία. Στην αρχή θα ήθελα να σταθώ σε ζητήματα παραδοσιακά αλλά πολύ σημαντικά, τα οποία σχετίζονται με τις ιδιαίτερες πνευματικές σχέσεις, με τους δεσμούς μεταξύ των χωρών, με την ιστορία και το έτος ιστορίας μεταξύ Ρωσίας και Ελλάδος. Και ακριβώς αυτό το έτος ιστορίας Ρωσίας – Ελλάδας συνέπεσε με τα 200 χρόνια από την έναρξη της ελληνικής επανάστασης. Και όπως είναι γνωστό, η Ρωσία είχε σημαντική συνεισφορά στην επίτευξη των στόχων που έθεσε ο ελληνικός λαός. Θα ήθελα να επισημάνω ότι και σήμερα οι σχέσεις μας αναπτύσσονται αρκετά θετικά. Αν πέρσι είχαμε πτώση στο διμερές εμπόριο περίπου κατά 35% φέτος έχουμε αύξηση κατά 56% και σχεδόν έχουμε φτάσει στους δείκτες του 2009. Ξέρω ότι πραγματοποιήθηκαν συναντήσεις με μέλη της ρωσικής κυβέρνησης, μεταξύ των κυβερνήσεων έχουν επιτευχθεί σημαντικές, καλές συμφωνίες, και ετοιμάστηκε ένα πακέτο συμφωνιών που υπογράφηκε. Όλα αυτά, αλλά και άλλα ζητήματα θα τα συζητήσουμε κατά τη σημερινή μας συνάντηση, σε τυπική συνάντηση, σε τυπικές συνθήκες, αλλά και σε ανεπίσημες συνθήκες με γεύμα εργασίας. Καλώς ορίσατε. Κυριάκος Μητσοτάκης: Σας ευχαριστώ πολύ κ. Πρόεδρε για την πρόσκληση και για τη θερμή σας υποδοχή. Είναι χαρά μου που επισκέπτομαι τη Ρωσική Ομοσπονδία σε μία χρονιά η οποία είναι τόσο σημαδιακή και για την ελληνική ιστορία αλλά και για τις ελληνορωσικές σχέσεις. Πριν από 200 χρόνια ξεκίνησε η ελληνική επανάσταση η οποία οδήγησε τελικά στο ανεξάρτητο ελληνικό κράτος και δεν ξεχνάμε, ότι η Ρωσία στάθηκε στο πλευρό μας και οφείλεται και στη συνεισφορά των μεγάλων δυνάμεων της εποχής το γεγονός ότι η Ελλάδα τελικά κατέκτησε την ελευθερία της και την ανεξαρτησία της. Και ήταν σημαντικό το γεγονός ότι μπορέσαμε να δρομολογήσουμε το έτος ιστορίας Ελλάδας – Ρωσίας για το 2021 και πιστεύω ότι αυτό μπορεί να είναι το έναυσμα για στενότερες σχέσεις σε όλα τα επίπεδα, ξεκινώντας με την οικονομία. Η ελληνική οικονομία αναπτύσσεται με πολύ γρήγορους ρυθμούς καθώς η πανδημία φτάνει στο τέλος της. Και σίγουρα υπάρχουν περιθώρια περαιτέρω βελτίωσης των οικονομικών μας σχέσεων και ως προς το διμερές μας εμπόριο αλλά και ως προς τον τουρισμό. Από εκεί και πέρα, θα έχουμε την ευκαιρία να συζητήσουμε για πολλά θέματα, συμπεριλαμβανομένης και της περιφερειακής ασφάλειας, η Ρωσία είναι μόνιμο μέλος του Συμβουλίου Ασφαλείας και εκ των πραγμάτων έχει βαρύνοντα λόγο στις εξελίξεις στην περιοχή. Και πάλι σας ευχαριστώ που μου δώσατε την ευκαιρία να επισκεφτώ και το Σότσι, μία περιοχή στην οποία εξάλλου κατοικούν πάρα πολλοί συμπατριώτες σας ελληνικής καταγωγής και την οποία είχα τη χαρά να επισκεφτώ για πρώτη φορά πριν από 30 χρόνια όταν συνόδευα τον πατέρα μου, τότε Πρωθυπουργό που είχε επισκεφθεί την Ανάπα και το Γκελεντζίκ. Οπότε και πάλι σας ευχαριστώ πολύ. "
2021-12-07,28144,https://www.primeminister.gr/2021/12/07/28144,Δήλωση του Πρωθυπουργού Κυριάκου Μητσοτάκη στο πλαίσιο της Τριμερούς Συνόδου Κορυφής Ελλάδος – Κύπρου – Ισραήλ στην Ιερουσαλήμ | Ο Πρωθυπουργός της Ελληνικής Δημοκρατίας,"Δήλωση του Πρωθυπουργού Κυριάκου Μητσοτάκη στο πλαίσιο των δηλώσεων με τον Πρωθυπουργό του Ισραήλ Naftali Bennett και τον Πρόεδρο της Κυπριακής Δημοκρατίας Νίκο Αναστασιάδη κατά την Τριμερή Συνόδο Κορυφής Ελλάδος – Κύπρου – Ισραήλ στην Ιερουσαλήμ (ανεπίσημη μετάφραση από τα αγγλικά): Ευχαριστώ πολύ, κ. Πρωθυπουργέ, αγαπητέ Naftali, κ. Πρόεδρε, αγαπητέ Νίκο, είναι μεγάλη χαρά να βρίσκομαι εδώ στην Ιερουσαλήμ για να συμμετάσχω για άλλη μια φορά σε αυτό το σχήμα τριμερούς συνεργασίας, το οποίο έχει αποδειχθεί εξαιρετικά χρήσιμο και τόσο σημαντικό όσον αφορά τη διασφάλιση της συνεργασίας ανάμεσα στις τρεις δημοκρατίες μας και συμβάλλει σταθερά στην προώθηση της περιφερειακής ειρήνης, της ευημερίας και της ασφάλειας. Και θα έχουμε την ευκαιρία ξανά σήμερα να συζητήσουμε διάφορα ζητήματα κοινού ενδιαφέροντος. Φυσικά έχουμε κ. Πρωθυπουργέ αδελφικές σχέσεις με την Κύπρο, αλλά θα πρέπει επίσης να επισημάνω, ότι οι σχέσεις μας με το Ισραήλ δεν ήταν ποτέ καλύτερες. Και το project του Διεθνούς Εκπαιδευτικού Κέντρου Πτήσεων στην Καλαμάτα είναι αποτέλεσμα και πιστεύω και απόδειξη, της στέρεης στρατηγικής εταιρικής σχέσης που καταφέραμε να σφυρηλατήσουμε τα τελευταία χρόνια. Θα συζητήσουμε επίσης τις πρόσφατες εξελίξεις σχετικά με την πανδημία. Όλοι γνωρίζουμε ότι η πανδημία δεν έχει τελειώσει ακόμη. Έχουμε μάθει πολλά από το Ισραήλ αυτούς τους τελευταίους 18 μήνες. Πιθανόν το πιο σημαντικό μήνυμα είναι να ενισχύουμε διαρκώς τις προσπάθειες εμβολιασμού και να διασφαλίσουμε ότι θα κάνουν την αναμνηστική δόση όσο το δυνατόν περισσότεροι πολίτες μας. Αυτή είναι η μόνη ασφαλής απάντηση κατά ενδεχόμενης μελλοντικής περαιτέρω εξάπλωσης του COVID. Θα έχουμε επίσης την ευκαιρία να συζητήσουμε τομείς συνεργασίας που αφορούν τις προκλήσεις που προκύπτουν από την κλιματική αλλαγή. Αναφέρατε τον τομέα της Πολιτικής Προστασίας, ο οποίος είναι ιδιαίτερα σημαντικός για εμάς, και πράγματι έχουμε τη δυνατότητα να συντονίσουμε πολύ καλύτερα τις δράσεις μας όταν πρόκειται για την αντιμετώπιση φυσικών καταστροφών όπως οι πυρκαγιές. Θα ήθελα και πάλι να ευχαριστήσω και τις δύο χώρες σας για τη στήριξη που παρείχαν στην Ελλάδα κατά τη διάρκεια των καταστροφικών πυρκαγιών που αντιμετωπίσαμε το περασμένο καλοκαίρι. Είναι σαφές ότι με αυτές τις προκλήσεις βρίσκεται αντιμέτωπη συνολικά η Ανατολική Μεσόγειος και ότι ο καλύτερος συντονισμός μεταξύ των χωρών μας, μεταξύ του Ισραήλ και της ΕΕ συνολικά, θα είναι επωφελής για τους λαούς μας. Επίσης θα έχουμε την ευκαιρία να συζητήσουμε τα αποτελέσματα της Διάσκεψης COP26, και πώς οδηγούμε τις χώρες μας να απαλλαγούν με γρήγορους ρυθμούς από τις εκπομπές άνθρακα. Γνωρίζετε, κ. Πρωθυπουργέ, κ. Bennett, ότι η Ευρωπαϊκή Ένωση έχει θέσει πολύ φιλόδοξους στόχους όσον αφορά τη μείωση των εκπομπών CO2 κατά 55% έως το 2030 και το ουδέτερο αποτύπωμα όσον αφορά στην εκπομπή αερίων του άνθρακα έως το 2050. Αλλά νομίζω ότι όλοι αναγνωρίζουμε ότι στο μεταξύ, μέχρι να φτάσουμε σε ένα μέλλον όπου σχεδόν όλη η ενέργεια θα προέρχεται από ανανεώσιμες πηγές, το φυσικό αέριο θα είναι ιδιαίτερα σημαντικό. Και γι’ αυτό θα ήθελα επίσης να τονίσω αυτό που είπε ο Πρόεδρος Αναστασιάδης για τη σημασία του East Med Gas Forum ως μηχανισμού συνεργασίας για τον καλύτερο συντονισμό μεταξύ των χωρών της Ανατολικής Μεσογείου. Και γι’ αυτό είναι σημαντικό να εστιάσουμε σε όλα τα project υποδομών, είτε αφορούν διασυνδέσεις ηλεκτρικής ενέργειας είτε φυσικού αερίου και θα δημιουργήσουν μια πιο ενοποιημένη αγορά ηλεκτρικής ενέργειας και φυσικού αερίου μεταξύ των χωρών μας. Θα έχουμε ασφαλώς επίσης την ευκαιρία να συζητήσουμε τις περιφερειακές προκλήσεις. Ο Πρόεδρος Αναστασιάδης αναφέρθηκε στα πολύ λυπηρά γεγονότα που συνέβησαν στην Κύπρο τους τελευταίους μήνες, τις απαράδεκτες προκλήσεις, που αφορούν στα Βαρώσια. Αλλά και όσον αφορά την αλλαγή προσέγγισης από την πλευρά της Τουρκίας, όσον αφορά στην επίλυση του Κυπριακού, θα ήθελα να επαναλάβω και να τονίσω για άλλη μια φορά ότι η μόνη βιώσιμη λύση για το Κυπριακό είναι μια λύση που θα σέβεται πλήρως όλα τα ψηφίσματα του Συμβουλίου Ασφαλείας και η θέση μας είναι ξεκάθαρη: δεν μπορεί να υπάρξει καμία λύση χωρίς την κατάργηση του αναχρονιστικού συστήματος των εγγυήσεων και των δικαιωμάτων παρέμβασης τρίτων μερών στα ζητήματα της Κύπρου. Και φυσικά, καμία λύση δεν μπορεί να υπάρξει χωρίς την πλήρη αποχώρηση των τουρκικών κατοχικών στρατευμάτων από το νησί. Δυστυχώς, αυτό που βλέπουμε από την Τουρκία είναι μια συνεχιζόμενη αδιαλλαξία και μια απαράδεκτη επιθετικότητα, τόσο στην ξηρά όσο και στις θαλάσσιες ζώνες της Κύπρου. Και βεβαίως, αν συνεχιστούν τα σχέδια για εποικισμό της περίκλειστης πόλης των Βαρωσίων, θα καταδικάσουν κάθε προσπάθεια για αμοιβαία αποδεκτή λύση. Επιτρέψτε μου να ολοκληρώσω τις δηλώσεις μου, υπογραμμίζοντας για άλλη μια φορά τους πολλούς και διαφορετικούς τομείς στους οποίους θα έχουμε την ευκαιρία να εξετάσουμε τρόπους περαιτέρω διεύρυνσης της συνεργασίας μας. Θα συζητήσουμε επίσης την οικονομική ανάκαμψη στην μετά-COVID εποχή. Οι οικονομίες μας ανακάμπτουν με πολύ γρήγορο ρυθμό φέτος, και οι ευκαιρίες για περαιτέρω οικονομική συνεργασία είναι σημαντικές. Βλέπουμε ήδη, αγαπητέ Naftali, σημαντικές ισραηλινές επενδύσεις στην Ελλάδα, και αναμένουμε ασφαλώς να υποδεχτούμε ακόμη περισσότερους Ισραηλινούς τουρίστες. Και είμαι χαρούμενος που μπορούμε να καταλήξουμε σε συμφωνίες σχετικά για την αμοιβαία αποδοχή των πιστοποιητικών εμβολιασμού, με βάση τις συγκεκριμένες προδιαγραφές που έχει θέσει η κάθε χώρα όσον αφορά την πιστοποίηση κάποιου ως πλήρως εμβολιασμένου. Και τέλος, επιτρέψτε μου επίσης να επισημάνω πόσο σημαντικός είναι, και για την Ελλάδα, ο ευρύτερος μηχανισμός συνεργασίας που δημιουργήθηκε στην περιοχή, ως αποτέλεσμα των «Συμφωνιών του Αβραάμ». Αναμένω να ακούσω περισσότερα για αυτό από εσάς. Και τέλος, επιτρέψτε μου να αναφέρω ξανά ότι το σχήμα «3+1» με τη συμμετοχή των Ηνωμένων Πολιτειών είναι επίσης εξαιρετικής σημασίας. Είχα την ευκαιρία χθες να μιλήσω με τον Υπουργό Εξωτερικών κ. Blinken και τον Γερουσιαστή Menendez, και τόνισα για ακόμη μια φορά πόσο σημαντικό είναι οι Ηνωμένες Πολιτείες να παραμείνουν ενεργές στην Ανατολική Μεσόγειο. Και πάλι λοιπόν, σε ευχαριστώ αγαπητέ Naftali, για την πολύ ζεστή φιλοξενία, είναι πάντα μεγάλη χαρά να βρίσκομαι στο Ισραήλ, να βρίσκομαι εδώ στην Ιερουσαλήμ και είμαι βέβαιος ότι θα έχουμε πολύ ουσιαστικές συζητήσεις. Ευχαριστώ πολύ. "
2021-12-06,28128,https://www.primeminister.gr/2021/12/06/28128,Ενημερωτικό σημείωμα για την τηλεδιάσκεψη υπό τον Πρωθυπουργό Κυριάκο Μητσοτάκη με αντικείμενο την ψηφιοποίηση διαδικασιών για ανανέωση αδειών οδήγησης και χορήγηση αντιγράφων αδειών κυκλοφορίας | Ο Πρωθυπουργός της Ελληνικής Δημοκρατίας,"Στην ψηφιοποίηση των διαδικασιών για την ανανέωση των αδειών οδήγησης και τη χορήγηση αντιγράφων των αδειών κυκλοφορίας προχωρά το Υπουργείο Υποδομών και Μεταφορών σε συνεργασία με το Υπουργείο Ψηφιακής Διακυβέρνησης. «Αλλάζουμε τελείως τη διαδικασία, την κάνουμε ψηφιακή. Περιορίζουμε τη γραφειοκρατία και την ενδεχόμενη μικροδιαφθορά η οποία μπορεί να υποκρύπτεται πίσω από την υφιστάμενη διαδικασία. Και βέβαια έχουμε κάνει και σημαντική πρόοδο σχετικά με την προσωρινή άδεια οδήγησης και με ενδιαφέρει πολύ να μιλήσουμε και λίγο για τις καινούργιες εφαρμογές ειδικά αυτή την ιδέα του car wallet όπου θα μπορούμε να έχουμε ουσιαστικά στο κινητό μας όλα τα στοιχεία τα οποία σχετίζονται με το αυτοκίνητο, ασφάλιση, άδεια οδήγησης και όλα τα σχετικά», τόνισε ο Πρωθυπουργός Κυριάκος Μητσοτάκης στη σύσκεψη που πραγματοποιήθηκε σήμερα στο Μέγαρο Μαξίμου. «Έχουμε μπει και εμείς με τη βοήθεια της ψηφιακής πολιτικής στον 21ο αιώνα σιγά-σιγά. Ένα Υπουργείο το οποίο επί χρόνια στην ουσία δεν υπήρχε καμία, μα καμία ψηφιακή μετάβαση. Δεν υπήρχε απολύτως τίποτα σε αυτό τον τομέα, νομίζω ότι τους τελευταίους 24 μήνες έχουμε κάνει πολύ μεγάλα βήματα προόδου», σημείωσε ο Υπουργός Υποδομών και Μεταφορών Κώστας Καραμανλής. Η παρουσίαση των δύο νέων ψηφιακών εφαρμογών έγινε από τον Υπουργό Ψηφιακής Διακυβέρνησης Κυριάκο Πιερρακάκη, ο οποίος αναφέρθηκε στο θεσμικό – νομοθετικό, αλλά και στο ψηφιακό πλαίσιο που ήταν αναγκαία για να προχωρήσει η απλούστευση και η ψηφιοποίηση της διαδικασίας και από τον Γενικό Γραμματέα Ψηφιακής Διακυβέρνησης Λεωνίδα Χριστόπουλο. Η ηλεκτρονική αναθεώρηση αδειών οδήγησης αφορά την ανανέωση των εξής κατηγοριών : Επαγγελματικές άδειες οδήγησης που ανανεώνονται ανά πενταετία και λοιπές άδειες οδήγησης, που ανανεώνονται ανά τριετία εφόσον ο κάτοχος είναι άνω των 65 ετών. Με τις διατάξεις του πρόσφατου νόμου (ν.4850/2021) οι πολίτες – οδηγοί μπορούν να επισκεφτούν οποιονδήποτε γιατρό επιθυμούν και μετά την εξέτασή τους τα πιστοποιητικά θα αποστέλλονται ηλεκτρονικά στις Διευθύνσεις Μεταφορών, όπως και η υποβολή των λοιπών δικαιολογητικών (αίτηση – φωτογραφία για την εκτύπωση). Μετά την εκτύπωση της άδειας οδήγησης από την Αστυνομία, ο πολίτης εφόσον το επιθυμεί θα δηλώσει εάν θέλει να του σταλεί η άδεια οδήγησης στην οικία του με courier με αντικαταβολή. Η σχετική απόφαση ως δευτερογενής νομοθεσία του παραπάνω νόμου έχει υπογραφεί από το Υπουργείο Μεταφορών και Υποδομών και έχει σταλεί στα Υπουργεία Υγείας και Ψηφιακής Διακυβέρνησης. Μετά την δημοσίευση της απόφασης αυτής θα αρχίσει η εφαρμογή της ηλεκτρονικής αναθεώρησης. Η ρύθμιση αυτή έχει σαν σκοπό την εξυπηρέτηση των πολιτών με την απαλλαγή τους από την αυτοπρόσωπη παρουσία στις Διευθύνσεις Μεταφορών, την καλύτερη ιατρική εξέταση αφού ο ιατρός θα έχει πρόσβαση με το ΑΜΚΑ στον φάκελο του εξεταζόμενου και την καταπολέμηση της διαφθοράς. Για την χορήγηση αντιγράφου άδειας κυκλοφορίας επιβατικού αυτοκινήτου και δικύκλου ιδιωτικής χρήσης λόγω απώλειας, κλοπής ή φθοράς, οι ενδιαφερόμενοι μέχρι σήμερα προσέρχονταν στις αρμόδιες Διευθύνσεις Μεταφορών της Περιφέρειας και υπέβαλαν αίτηση και υπεύθυνη δήλωση του ν. 1599/89. Η διαδικασία αυτή καταργείται και αντικαθίσταται η ηλεκτρονική εφαρμογή του αιτήματος αυτού. Το Υπουργείο Υποδομών και Μεταφορών συμπλήρωσε την ισχύουσα νομοθεσία και δίνει τη δυνατότητα στους πολίτες να εξυπηρετούνται ηλεκτρονικά και να αποφεύγεται η αυτοπρόσωπη παρουσία στις Διευθύνσεις Μεταφορών της Περιφέρειας. Ο κ. Καραμανλής εξέφρασε επίσης την πρόθεση του Υπουργείου Υποδομών και Μεταφορών για τη δημιουργία ενός ενιαίου συστήματος για τις κάρτες διέλευσης των ατόμων με αναπηρία. «Τα Άτομα με Αναπηρία δικαιούνται σε αρκετούς αυτοκινητόδρομους να έχουν δωρεάν διέλευση. Αυτή τη στιγμή ταλαιπωρούνται οι άνθρωποι. Και γιατί ταλαιπωρούνται; Διότι για κάθε παραχώρηση θα πρέπει να δείχνουν διαφορετική άδεια, θα πρέπει να δείχνουν διαφορετικά χαρτιά. Οπότε θα θέλαμε να δούμε αν μπορούμε αυτό να το κάνουμε μέσα σε ένα πομποδέκτη, έτσι ώστε οι άνθρωποι αυτοί να μην ταλαιπωρούνται. Νομίζω ότι αυτό είναι απλό» ανέφερε ο κ. Καραμανλής. Ο Υφυπουργός Μεταφορών Μιχάλης Παπαδόπουλος αναφέρθηκε στην εξαιρετική συνεργασία που υπήρξε με το Υπουργείο Ψηφιακής Διακυβέρνησης, ενώ τόνισε τη σημασία που έχει για το όλο εγχείρημα, η ψήφιση του νόμου 4850/2021 από την παρούσα κυβέρνηση και η διαλειτουργικότητα που επιτρέπει το νέο ενιαίο σύστημα του Υπουργείου Μεταφορών με τη νέα γλώσσα προγραμματισμού που υιοθετήθηκε. «Μιλάμε για μια διαλειτουργικότητα που πατάει πάνω στην απλοποίηση των διαδικασιών, απόδειξη ότι δεν έχει νόημα απλά να επαναλάβουμε ψηφιακά την έγχαρτη γραφειοκρατία, αλλά να εξετάσουμε και το πως αυτά τα δύο μπορούν να καταργηθούν. Και νομίζω ότι αυτό βρίσκεται και στον πυρήνα της λογικής μας από την πρώτη στιγμή, από τη δημιουργία του Υπουργείου, να συνδέσουμε τις διοικητικές διαδικασίες με την ψηφιοποίηση αλλιώς θα είχαμε κάνει τη μισή δουλειά», σημείωσε ο Πρωθυπουργός. Στην τηλεδιάσκεψη συμμετείχαν επίσης, ο Υπουργός Επικρατείας Γιώργος Γεραπετρίτης, ο Υπουργός Επικρατείας Άκης Σκέρτσος, ο Υφυπουργός παρά τω Πρωθυπουργώ και Κυβερνητικός Εκπρόσωπος Γιάννης Οικονόμου, ο Γενικός Γραμματέας του Πρωθυπουργού Γρηγόρης Δημητριάδης, ο Γενικός Γραμματέας Μεταφορών Γιάννης Ξιφαράς, ο Διευθυντής Γραφείου Υπουργού Ψηφιακής Κωνσταντίνος Χαμπίδης και ο Σύμβουλος Υπουργού του Ψηφιακής Απόστολος Παπαδόπουλος. ΨΗΦΙΑΚΕΣ ΕΦΑΡΜΟΓΕΣ ΠΟΥ ΕΧΟΥΝ ΠΡΑΓΜΑΤΟΠΟΙΗΘΕΙ ΣΤΟ ΥΠΟΥΡΓΕΙΟ ΥΠΟΔΟΜΩΝ ΚΑΙ ΜΕΤΑΦΟΡΩΝ ΣΕ ΣΥΝΕΡΓΑΣΙΑ ΜΕ ΤΟ ΥΠΟΥΡΓΕΙΟ ΨΗΦΙΑΚΗΣ ΔΙΑΚΥΒΕΡΝΗΣΗΣ ΕΚΔΟΣΗ ΠΡΟΣΩΡΙΝΗΣ ΑΔΕΙΑΣ ΟΔΗΓΗΣΗΣ Η εκτύπωση των αδειών οδήγησης γίνεται από Διεύθυνση Διαβατηρίων της Ελληνικής Αστυνομίας.
Πριν γίνει η εκτύπωση η αρμόδια Διεύθυνση Μεταφορών της Περιφέρειας αποστέλλει με courier τις φωτογραφίες στην Αστυνομία προκειμένου να εκτυπωθεί η άδεια.
Η διαδικασία αυτή απαιτούσε πολύ χρόνο, οι δε νέοι οδηγοί (ιδιαίτερα οι επαγγελματίες) ζητούσαν επιτακτικά τις άδειες οδήγησης με αποτέλεσμα να υπήρχαν έντονες διαμαρτυρίες. Πολλές φορές μάλιστα χρησιμοποιούσαν αθέμιτους τρόπους προκειμένου να επισπευθεί η έκδοση της άδειας οδήγησης.
Με την νομοθετική καθιέρωση της προσωρινής άδειας οδήγησης τα φαινόμενα αυτά περιορίστηκαν σε μεγάλο βαθμό.
Σήμερα, μετά το πέρας της επιτυχούς εξέτασης, σε χρονικό διάστημα που δεν υπερβαίνει τις 48 ώρες, ο οδηγός λαμβάνει στο κινητό του τηλέφωνο την προσωρινή άδεια οδήγησης, η οποία ισχύει για (4) μήνες, χρονικό διάστημα ικανό μέχρι να εκτυπωθεί η οριστική άδεια οδήγησης.
Μέχρι σήμερα έχουν εκδοθεί 261.154 προσωρινές άδειες οδήγησης.
Αποτελέσματα αυτής της διαδικασίας είναι η εξυπηρέτηση πολιτών και η μείωση της διαφθοράς. ΕΚΔΟΣΗ ΑΝΤΙΓΡΑΦΩΝ ΑΔΕΙΩΝ ΟΔΗΓΗΣΗΣ (ΛΟΓΩ ΑΠΩΛΕΙΑΣ – ΦΘΟΡΑΣ – ΑΝΤΙΚΑΤΑΣΤΑΣΗΣ ΜΕ ΝΕΟΥ ΤΥΠΟΥ) Η ίδια διαδικασία εκτύπωσης – χορήγησης αδειών οδήγησης, όπως περιγράφεται παραπάνω για τις νέες άδειες, ακολουθείται και στις περιπτώσεις χορήγησης αντιγράφων αδειών οδήγησης λόγω απώλειας, κλοπής ή φθοράς καθώς και αντικατάστασης με νέου τύπου αδειών οδήγησης.
Και στην περίπτωση αυτή παρατηρείτο μεγάλες καθυστερήσεις με αποτέλεσμα να παρουσιάζονται τα ίδια φαινόμενα (πιέσεις – διαφθορά ).
Η καθιέρωση της ηλεκτρονικής εφαρμογής και για τις παραπάνω περιπτώσεις θα απαλλάξει τους πολίτες από το άγχος και την πολυήμερη αναμονή.
Μέχρι σήμερα έχουν εκδοθεί ηλεκτρονικά 12.423 άδειες οδήγησης.
Σκοπός του Υπουργείου είναι με παρεμβάσεις του προς τους Περιφερειάρχες να επιβάλλουν στις Διευθύνσεις Μεταφορών της Περιφέρειας να υπάρχει κατά προτεραιότητα εξυπηρέτηση των περιπτώσεων της ηλεκτρονικής υποβολής των αιτήσεων για τις παραπάνω περιπτώσεις, ώστε να γίνει ελκυστική η εφαρμογή αυτή για όλους τους πολίτες. ΈΚΔΟΣΗ ΣΗΜΕΙΩΜΑΤΟΣ ΑΔΕΙΑΣ ΚΥΚΛΟΦΟΡΙΑΣ ΕΝΤΟΣ ΔΑΚΤΥΛΙΟΥ ΤΗΣ ΑΘΗΝΑΣ Μετά την απόφαση για επαναφορά του Δακτυλίου στο κέντρο της Αθήνας και την κυκλοφορία σε αυτόν των επιβατικών αυτοκινήτων και φορτηγών με μικτό βάρος μικρότερο των 2200 χιλιογράμμων με εκπομπή καυσαερίων μικρότερο των CO2 <120 gr η Διεύθυνση Πληροφορικής του Υπουργείου σε συνεργασία με το Υπουργείο Ψηφιακής Διακυβέρνησης κατήρτησε σχετική ηλεκτρονική πλατφόρμα ώστε οι πολίτες να εκτυπώσουν τη σχετική άδεια εισόδου. ΑΛΛΕΣ ΡΥΘΜΙΣΕΙΣ ΠΟΥ ΕΧΟΥΝ ΠΡΟΓΡΑΜΜΑΤΙΣΤΕΙ ΓΙΑ ΕΞΥΠΗΡΕΤΗΣΗ ΠΟΛΙΤΩΝ Car Wallet Σε συνεργασία με την Διεύθυνση Πληροφορικής του Υπουργείου Μεταφορών και Υποδομών, του Υπουργείου Οικονομικών και της Ψηφιακής Διακυβέρνησης, στα πρότυπα της εφαρμογής τύπου wallet για το πιστοποιητικό εμβολιασμού Covid-19, σχεδιάζεται η εφαρμογή Car Wallet, που θα περιλαμβάνει: – Δίπλωμα Οδήγησης
– Άδεια Κυκλοφορίας Οχήματος
– Τέλη Κυκλοφορίας
– Πιστοποιητικό ΚΤΕΟ
– Αντίγραφο Ασφαλιστικού Συμβολαίου οχήματος,
– Ιστορικό Συντήρησης Οχήματος, κλπ. Ηλεκτρονική μεταβίβαση αδειών κυκλοφορίας Επιβατικών Ιδιωτικής Χρήσης και Δικύκλων Η μεταβίβαση των αδειών κυκλοφορίας Επιβατικών Ιδιωτικής Χρήσης και Δικύκλων με την ισχύουσα διαδικασία γίνεται με την αυτοπρόσωπη ή με εξουσιοδότηση παρουσία στις Διευθύνσεις Μεταφορών της Περιφέρειας αφού καταβληθούν τα προβλεπόμενα τέλη μεταβίβασης.
Στις άμεσες προτεραιότητες του Υπουργείου είναι η καθιέρωση της διαδικασίας αυτής ηλεκτρονικά ώστε οι πολίτες να μπορούν να πραγματοποιούν τις πράξεις αυτές χωρίς την υποχρεωτική παρουσία στις Διευθύνσεις Μεταφορών της Περιφέρειας ή στα ΚΕΠ και για το λόγο αυτό βρισκεται σε συνεννόηση με το Υπουργείο Ψηφιακής Διακυβέρνησης για την υλοποίηση του. Έκδοση βεβαιώσεων βαθμών στο Σύστημα Ελέγχου Συμπεριφοράς Οδηγών (ΣΕΣΟ) Με την ισχύουσα σήμερα νομοθεσία, στο σύστημα της Πληροφορικής του Υπουργείου Μεταφορών και Υποδομών καταχωρούνται οι βαθμοί ποινής κάθε οδηγού όταν αυτές σταλούν από τις αρμόδιες Υπηρεσίες της Τροχαίας της Ελληνικής Αστυνομίας. Στη συνέχεια μετά την συγκέντρωση των προβλεπόμενων βαθμών εκδίδεται η πράξη αφαίρεσης και ο πολίτης ενημερώνεται για τον χρόνο αφαίρεσης της άδειας οδήγησης και τον χρόνο που πρέπει να υποβληθεί σε εξετάσεις για την επαναχορήγηση της άδειας οδήγησης.
Η διαδικασία αυτή στην πράξη έχει αποδειχτεί χρονοβόρα , με αποτέλεσμα οδηγοί να λαμβάνουν τις πράξεις αφαίρεσης μετά από 2- 3 χρόνια, όταν πλέον η επιβολή της ποινής δεν έχει την απαιτούμενη προστιθέμενη αξία.
Η πρόθεση του Υπουργείου είναι το σύστημα αυτό να ψηφιοποιηθεί. Οι παραβάσεις να αποστέλλονται ηλεκτρονικά και τα αφαιρετήρια να εκδίδονται άμεσα.
Επίσης το σύστημα αυτό θα πρέπει να είναι προσβάσιμο στους ενδιαφερόμενους πολίτες ώστε να μπορούν να ενημερώνονται για τους βαθμούς ποινής για παραβάσεις που έχουν πραγματοποιήσει ώστε να είναι προσεκτικοί στην οδήγηση τους. Έκδοση Καρτών Ψηφιακού Ταχογράφου Οι κάρτες Ψηφιακού Ταχογράφου αφορούν σε όλους τους οδηγούς Φορτηγών και Λεωφορείων.
Η ψηφιοποίηση και αυτής της διαδικασίας θα έχει σαν αποτέλεσμα την εξυπηρέτηση των επαγγελματιών Οδηγών ώστε να αποφεύγεται η αυτοπρόσωπη παρουσία τους στις Διευθύνσεις Μεταφορών στις Περιφέρειες .
Ιδιαίτερα θα εξυπηρετηθούν οι επαγγελματίες οδηγοί που διενεργούν διεθνείς μεταφορές οι οποίοι θα μπορούν να υποβάλλουν το αίτημά τους από οποιοδήποτε τόπο. "
2021-12-04,28121,https://www.primeminister.gr/2021/12/04/28121,"Ενημερωτικό σημείωμα για τη συνάντηση του Πρωθυπουργού Κυριάκου Μητσοτάκη με τον Προκαθήμενο της Ρωμαιοκαθολικής Εκκλησίας, Πάπα Φραγκίσκο | Ο Πρωθυπουργός της Ελληνικής Δημοκρατίας","Ο Πρωθυπουργός Κυριάκος Μητσοτάκης συναντήθηκε με τον Προκαθήμενο της Ρωμαιοκαθολικής Εκκλησίας, Πάπα Φραγκίσκο, ο οποίος πραγματοποιεί επίσκεψη στην Ελλάδα. Κατά τη διάρκεια της συνάντησής τους συζήτησαν θέματα αμοιβαίου ενδιαφέροντος με τον Κυριάκο Μητσοτάκη να ευχαριστεί τον Προκαθήμενο της Ρωμαιοκαθολικής Εκκλησίας για την επίσκεψη του στην χώρα μας σε μια χρονιά με υψηλή συμβολική σημασία λόγω της επετείου των 200 ετών από την έναρξη της Ελληνικής Επανάστασης εκφράζοντας ιδιαίτερη εκτίμηση για το ενδιαφέρον που επιδεικνύει σε μείζονα παγκόσμια θέματα. Νωρίτερα ο Κυριάκος Μητσοτάκης συναντήθηκε με τον Γραμματέα του Κράτους της Αγίας Έδρας (Πρωθυπουργό), Καρδινάλιο Pietro Parolin. Κατά την έναρξη της συνάντησής τους είχαν τον παρακάτω διάλογο: Κυριάκος Μητσοτάκης: Έχουμε πολύ ζωντανές ακόμη τις αναμνήσεις από την επίσκεψη της Αγιότητός Του το 2016 όταν ήρθε στην Ελλάδα στη διάρκεια της προσφυγικής κρίσης.
Είμαι βέβαιος ότι αύριο όταν θα επισκεφθεί τη Λέσβο θα δει μια πολύ βελτιωμένη κατάσταση. Γραμματέας του Κράτους της Αγίας Έδρας, Καρδινάλιος Pietro Parolin: Ναι, πράγματι έχω πληροφορηθεί ότι η κατάσταση έχει αλλάξει ριζικά. Κυριάκος Μητσοτάκης: Όντως έχει αλλάξει ριζικά. Έχουμε καταβάλει μεγάλη προσπάθεια. Πρώτα απ’ όλα έχουμε δημιουργήσει αξιοπρεπείς δομές για τους ανθρώπους που βρίσκονται στα νησιά μας. Διότι, όπως γνωρίζετε πολύ καλά, η προηγούμενη δομή στη Μόρια, ήταν ένα εφιαλτικό μέρος. Και τώρα η Αγιότητά Του θα επισκεφθεί μια δομή που παραμένει προσωρινή, αλλά πληροί τους κανόνες υγιεινής και είναι αξιοπρεπής. Και προσφέρει σε ανθρώπους που έχουν περάσει απίστευτες δυσκολίες, τη δυνατότητα να υποβάλουν την αίτησή τους για άσυλο σε καλές συνθήκες. Και, ασφαλώς η πρόθεσή μας είναι να δημιουργήσουμε σύγχρονες δομές σε αυτά τα νησιά και να συνεργαστούμε με την ΕΕ ώστε να διασφαλίσουμε ότι αυτό το έργο όντως θα υλοποιηθεί. Ασφαλώς η Ελλάδα είναι μια χώρα που έχει υποδεχθεί πολλούς πρόσφυγες στο παρελθόν και θα συνεχίσει να το κάνει. Την ίδια στιγμή πρέπει να συνεργαστούμε με την Τουρκία για να διασφαλίσουμε ότι θα μειωθούν κι άλλο οι ροές και να εξαρθρώσουμε τα κυκλώματα των διακινητών που, ουσιαστικά, εργαλειοποιούν τον πόνο απελπισμένων ανθρώπων. Αυτό που θέλουμε να κάνουμε είναι να διασφαλίσουμε ότι θα υπάρχουν νόμιμες οδοί για τη μετανάστευση. Για παράδειγμα υποδεχτήκαμε περισσότερες από 700 γυναίκες από το Αφγανιστάν μαζί με τις οικογένειές τους και κάναμε τα πάντα ώστε να τους προσφέρουμε διεθνή προστασία. Γραμματέας του Κράτους της Αγίας Έδρας, Καρδινάλιος Pietro Parolin: Ηρθαν κατευθείαν από την Καμπούλ; Κυριάκος Μητσοτάκης: Ήρθαν από την Καμπούλ μέσω άλλων χωρών Γραμματέας του Κράτους της Αγίας Έδρας, Καρδινάλιος Pietro Parolin: Γιατί γνωρίζω ότι είναι πολύ δύσκολο να βγει κανείς από την Καμπούλ. Ετσι δεν είναι; Κυριάκος Μητσοτάκης: Ήταν μια δύσκολη και σύνθετη επιχείρηση. Συνεργαστήκαμε με γνωστές και αξιόπιστες διεθνείς Μη Κυβερνητικές Οργανώσεις. Και μου δόθηκε η ευκαιρία να συναντήσω κάποιες από αυτές τις γυναίκες και τις οικογένειές τους. Είναι πραγματικά θλιβερό αυτό που συμβαίνει στο Αφγανιστάν ύστερα από την πρόοδο που είχε επιτευχθεί τα προηγούμενα χρόνια σε ότι αφορά τα δικαιώματα των γυναικών. Αλλά αισθανθήκαμε ότι έχουμε την ηθική υποχρέωση να βοηθήσουμε αυτές τις γυναίκες και τις οικογένειες τους. Στη συνάντηση με τον Γραμματέα του Κράτους της Αγίας Έδρας (Πρωθυπουργό), Καρδινάλιο Pietro Parolin από ελληνικής πλευράς συμμετείχαν ο Υπουργός Εξωτερικών, Νίκος Δένδιας, η Διευθύντρια Διπλωματικού Γραφείου του Πρωθυπουργού, Πρέσβης Ελένη Σουρανή και ο Πρέσβης της Ελλάδος στην Αγία Έδρα, Παναγιώτης Καλογερόπουλος. Από πλευράς Αγίας Έδρας συμμετείχαν, επίσης, ο Αρχιεπίσκοπος Edgar Peña Parra, Αναπληρωτής Γραμματέας του Κράτους, ο Αρχιεπίσκοπος Paul Richard Gallagher και ο Αρχιεπίσκοπος Savio Hon Tai-Fai, Αποστολικός Νούντσιος στην Ελληνική Δημοκρατία. "
2021-12-03,28115,https://www.primeminister.gr/2021/12/03/28115,Ενημερωτικό σημείωμα για τη συνάντηση του Πρωθυπουργού Κυριάκου Μητσοτάκη με τα μέλη της Εθνικής Συνομοσπονδίας Ατόμων με Αναπηρία και της Εθνικής Αρχής Προσβασιμότητας | Ο Πρωθυπουργός της Ελληνικής Δημοκρατίας,"«Τα άτομα με αναπηρία πρέπει να έχουν όλα τα δικαιώματα που απολαμβάνουν όλοι οι Έλληνες πολίτες και βέβαια αυτή μας τη δέσμευση να φροντίζουμε κάθε μέρα, όχι μόνο την ημέρα αυτή στην οποία τιμούμε τα άτομα με αναπηρία, κάθε μέρα να την κάνουμε πράξη», σημείωσε ο Πρωθυπουργός Κυριάκος Μητσοτάκης κατά τη συνάντηση που είχε στο Μέγαρο Μαξίμου με τα μέλη της Εθνικής Συνομοσπονδίας Ατόμων με Αναπηρία και της Εθνικής Αρχή Προσβασιμότητας στο πλαίσιο της Παγκόσμιας Ημέρας Ατόμων με Αναπηρία. Τα δικαιώματα των ΑμεΑ ήταν η πρώτη οριζόντια δημόσια πολιτική που ανέλαβε η Κυβέρνηση τον Αύγουστο του 2019, ενώ η σημερινή συνάντηση στο Μέγαρο Μαξίμου πραγματοποιήθηκε ακριβώς ένα χρόνο μετά την κατάθεση του Εθνικού Σχεδίου Δράσης για τα δικαιώματα των ΑμεΑ, ενός πλήρους προγράμματος 6 πυλώνων και 30 δράσεων, ποσοτικοποιημένων, με συγκεκριμένα χρονοδιαγράμματα και επισπεύδοντα φορέα ανά δράση. «Η οριζόντια αυτή πολιτική θα χρειαστεί να διανύσει ακόμα πολύ δρόμο για να πετύχει τα επιθυμητά αποτελέσματα. Πιστεύω, όμως, ότι έχουμε ωριμάσει πολύ ως κοινωνία τουλάχιστον στα ζητήματα που αφορούν στις διακρίσεις κατά των ατόμων με αναπηρία και η μέρα αυτή είναι μία ευκαιρία να δούμε πού έχουμε προοδεύσει, να επισημάνουμε τις τυχόν αδυναμίες μας», πρόσθεσε ο Πρωθυπουργός κατά τη διάρκεια της συνάντησης όπου παρουσιάστηκε και η λειτουργία της διαδικτυακής πύλης amea.gov.gr. «Eίμαστε σε διαρκή αλληλεπίδραση και με την ΕΣΑμεΑ και με την Εθνική Αρχή Προσβασιμότητας. Είναι αυτή τη στιγμή σε εξέλιξη πολλαπλές δράσεις που αφορούν την προσβασιμότητα, καταγράφεται για πρώτη φορά το σύνολο των δημοσίων κτιρίων έτσι ώστε να υπάρξει μία πλήρης αξιολόγηση για το επίπεδο προσβασιμότητας και να θεραπευτούν οι χρόνιες παθογένειες που υπάρχουν στα θέματα αυτά. Η λογική της αυτόνομης διαβίωσης που ενισχύεται με τον Προσωπικό Βοηθό, με το σχέδιο που υπάρχει για την αποϊδρυματοποίηση, η λογική της ανάδειξης του πολιτισμού για όλους, συμβολικά θεωρώ μεγάλη στιγμή των τελευταίων ετών τη λειτουργία του αναβατορίου της Ακρόπολης που επέτρεψε σε όλους τους συμπολίτες μας να έχουν τη δυνατότητα να την επισκεφτούν», τόνισε ο Υπουργός Επικρατείας Γιώργος Γεραπετρίτης. «Θα προτείναμε να ζητήσετε από όλα τα Υπουργεία να σας καταθέσουν οι Υπουργοί σε Υπουργικό Συμβούλιο, τι έχουν πράξει και τι θα πράξουν για να τηρήσουν τα χρονοδιαγράμματα που έχουν ορίζοντα μέχρι το ‘23. Και επειδή είστε άνθρωπος «του πράττω και όχι του λέγω», είμαι βέβαιος ότι θα την ακούσετε αυτήν την σκέψη. Δεύτερον, το είχαμε ξαναπεί, να δείτε μήπως προκαλέσετε – ζητήσετε, μία συζήτηση σε επίπεδο αρχηγών κομμάτων για τα ζητήματα των ατόμων με αναπηρία. Κάποτε πρέπει να γίνει. Γιατί γίνονται σημαντικά πράγματα στη χώρα και είναι καλό να τοποθετηθεί το σύνολο του πολιτικού συστήματος. Νομίζω από αυτό έχει να κερδίσει η κοινωνία, έχει να κερδίσει η κυβέρνηση και όλο το πολιτικό σύστημα. Αλλά έχουμε να κερδίσουμε και εμείς. Διότι, αυτό που σπάει τον αποκλεισμό, κ. Πρόεδρε, είναι η ορατότητα. Και με τέτοιες ενέργειες δίνεται μεγαλύτερη ορατότητα στα ζητήματα της αναπηρίας», ανέφερε ο Πρόεδρος της ΕΣΑμεΑ Ιωάννης Βαρδακαστάνης. «Πιστεύω ότι έχουμε αποδείξει ως κυβέρνηση το ότι μπορούμε να υλοποιούμε σημαντικές οριζόντιες δράσεις οι οποίες ακριβώς απαιτούν συντονισμό σε επίπεδο Γραφείου Πρωθυπουργού, διότι αλλιώς καταλήγουν απλά να είναι αποσπασματικές φωτοβολίδες. Η αλήθεια είναι ότι αυτή, έτσι θα μπορούσε κάποιος να χαρακτηρίσει την πολιτική μας στα ζητήματα των ατόμων με αναπηρία μέχρι σήμερα. Θα συμφωνήσω και αποδέχομαι την πρόσκλησή σας, εντός του πρώτου εξαμήνου το 2022, με δική μας πρωτοβουλία, να κάνουμε μία συζήτηση στη Βουλή σε επίπεδο αρχηγών κομμάτων, προ ημερησίας, για τα άτομα με αναπηρία. Συνήθως αυτές οι συζητήσεις γίνονται με αφορμή την τρέχουσα πολιτική επικαιρότητα. Καταλήγουν δε, σχεδόν πάντα σε μία σκληρή αντιπαράθεση την οποία δεν νομίζω ότι παρακολουθεί η πλειοψηφία της κοινωνίας. Ίσως αυτή η συζήτηση να είναι μία ευκαιρία κ. Πρόεδρε να κάνουμε κάτι διαφορετικό. Επιτέλους σε ένα ζήτημα το οποίο δεν έχει χρώμα. Να μπορέσουμε να ομονοήσουμε και να συζητήσουμε δημιουργικά προτάσεις που μπορεί να καταθέσουν τα υπόλοιπα κόμματα έτσι ώστε να μας βοηθήσουν να γίνουμε καλύτεροι», απάντησε ο Πρωθυπουργός για τις προτάσεις που κατέθεσε ο Πρόεδρος της ΕΣΑμεΑ. «Το Εθνικό Σχέδιο Δράσης, όπως αναφέρατε, για τα δικαιώματα των ατόμων με αναπηρία εκφράζει μία εξαιρετικά σημαντική πρόοδο για τη δέσμευση της κοινωνίας στον στόχο της καθολικής πρόσβασης. Και της εφαρμογής μέτρων που εξασφαλίζουν την αυτονομία, την επαγγελματική ένταξη και τη συμμετοχή των ατόμων με αναπηρία στην κοινωνική, οικονομική και πολιτική ζωή της χώρας» υπογράμμισε ο Πρόεδρος της Εθνικής Αρχής Προσβασιμότητας Κωνσταντίνος Στεφανίδης. Ήδη από την Κυβέρνηση έχουν σχεδιαστεί και έχουν υλοποιηθεί οι παρακάτω εμβληματικές πολιτικές που αφορούν στα άτομα με αναπηρία: -Ενεργοποιήθηκε ο Συντονιστικός Μηχανισμός του ν. 4488/2017, ενώ ορίσθηκαν και ανέλαβαν συγκεκριμένο έργο τα επιμέρους, υπεύθυνα για την παρακολούθηση της εφαρμογής της Σύμβασης των Ηνωμένων Εθνών για τα Δικαιώματα των Ατόμων με Αναπηρίες, Σημεία Αναφοράς σε Υπουργεία, Περιφέρειες και Δήμους, -Διενεργήθηκε κωδικοποίηση της διάσπαρτης και κατακερματισμένης νομοθεσίας που αφορά στα δικαιώματα των ατόμων με αναπηρία, -Συστάθηκε και συγκροτήθηκε η Εθνική Αρχή Προσβασιμότητας, -Εκκίνησε η καταγραφή όλων των κτιρίων που στεγάζουν δημόσιες υπηρεσίες προκειμένου να αξιολογηθούν ως προς τις συνθήκες προσβασιμότητάς τους και να εξασφαλισθούν οι απαραίτητες παρεμβάσεις για να καταστούν πλήρως προσβάσιμα, -Θεσμοθετήθηκε ο Προσωπικός Βοηθός, ένα πάγιο αίτημα του αναπηρικού κινήματος, για 1.000 άτομα με αναπηρία (και τους αντίστοιχους βοηθούς τους) σε πρώτη φάση και χρηματοδότηση από το Ταμείο Ανάκαμψης. Η εφαρμογή του θα εξειδικευθεί άμεσα δια της δευτερογενούς νομοθεσίας, -Θεσπίστηκε για πρώτη φορά ο Κανονισμός Λειτουργίας των ΚΕΠΑ, σύμφωνα με τον οποίο πλέον τα άτομα με μη αναστρέψιμες παθήσεις θα λαμβάνουν τα προβλεπόμενα επιδόματα και παροχές χωρίς την υποχρέωση επανεξέτασης, -Ολοκληρώθηκε η Εθνική Στρατηγική Αποϊδρυματοποίησης, -Δημιουργούνται διαμερίσματα ημιαυτόνομης διαβίωσης για παιδιά με αναπηρία και εφήβους, στο πλαίσιο προώθησης της αποϊδρυματοποίησης, -Συντάχθηκε Στρατηγικό Σχέδιο Δράσης για την ισότιμη πρόσβαση των ατόμων με αναπηρία στην συμπεριληπτική εκπαίδευση, -Ολοκληρώθηκε ο διορισμός 4.500 εκπαιδευτικών ειδικής αγωγής και ο διορισμός 10.500 εκπαιδευτικών στην πρωτοβάθμια και δευτεροβάθμια εκπαίδευση με προϋπόθεση την ύπαρξη της συμπεριληπτικής/ενταξιακής διάστασης στην επιμόρφωσή τους, -Τίθεται σε εφαρμογή, εντός του 2022, η Κάρτα Αναπηρίας, που θα κάνει ευκολότερη την καθημερινότητα των πολιτών με αναπηρία, -Καταργήθηκε οριστικά η υποχρέωση των αναπήρων συνανθρώπων μας με ακρωτηριασμούς και άλλες μη αναστρέψιμες παθήσεις να περνούν ξανά και ξανά επιτροπές για την πιστοποίηση της συγκεκριμένης αναπηρίας τους, -Προχωρά η μεταστέγαση των ΚΕΠΑ της οδού Πειραιώς σε νέες, σύγχρονες εγκαταστάσεις στο Στάδιο Ειρήνης και Φιλίας με θέρμανση, κλιματισμό και χώρους στάθμευσης, αναβαθμίζοντας την εξυπηρέτηση στην πράξη. Παράλληλα, δρομολογείται και η αναβάθμιση των αντίστοιχων εγκαταστάσεων στη Θεσσαλονίκη, -Σχεδιάζονται και θα υλοποιηθούν πρόγραμμα πρώιμης παρέμβασης για παιδιά με αναπηρία και για παιδιά με αναπτυξιακές διαταραχές 0-6 ετών, -Ενισχύονται οι θεσμοί της αναδοχής και της υιοθεσίας, για τα παιδιά στις δομές παιδικής προστασίας, -Προχωρά η αναβάθμιση των δεξιοτήτων των εκπαιδευτών για τα άτομα με οπτική αναπηρία, με βάση σχετικό πόρισμα της ομάδας εργασίας που έχει συσταθεί στο Υπουργείο Εργασίας και Κοινωνικών Υποθέσεων, -Διασφαλίστηκε χρηματοδότηση μέσω του Ταμείου Ανάκαμψης για την προσβασιμότητα των συνανθρώπων μας με αναπηρία σε: 4.000 ιδιωτικές κατοικίες, 700 ιδιωτικούς χώρους εργασίας, 300 δημόσιους χώρους εργασίας και 17 κέντρα κοινωνικής πρόνοιας, -Ολοκληρώθηκαν οι διαδικασίες για την πρόσληψη στο δημόσιο τομέα περίπου 2.000 ανέργων ειδικών κατηγοριών, μεταξύ των οποίων και τα άτομα με αναπηρία και οι συγγενείς τους. Στη συνάντηση στο Μέγαρο Μαξίμου έλαβαν μέρος επίσης, η Α΄ Αντιπρόεδρος της Εθνικής Αρχής Προσβασιμότητας Ελευθερία Αλντους Μπερνιδάκη, η Β΄ Αντιπρόεδρος της Εθνικής Αρχής Προσβασιμότητας Μαρίλυ Χριστοφή, ο Αναπληρωτής Γενικός Γραμματέας της ΕΣΑμεΑ Ιωάννης Μοσχολιός, ο Ταμίας της ΕΣΑμεΑ Κωνσταντίνος Γαργάλης, ο εκπρόσωπος του Ιδρύματος Τεχνολογίας & Έρευνας Γιώργος Μαργέτης που παρουσίασε το amea.gov.gr, η συνεργάτης του Υπουργού Επικρατείας και Εκπρόσωπος του Συντονιστικού Μηχανισμού Ματθίλδη Χατζηπαναγιώτου, ενώ τη διερμηνεία στην Ελληνική Νοηματική Γλώσσα έκανε η Νεφέλη Ράντου. Διαδικτυακά συμμετείχαν ο Γενικός Γραμματέας Πρωτοβάθμιας, Δευτεροβάθμιας Εκπαίδευσης και Ειδικής Αγωγής Αλέξανδρος Κόπτσης ,ο Γενικός Γραμματέας Κοινωνικής Αλληλεγγύης και Καταπολέμησης της Φτώχειας Γιώργος Σταμάτης, ο Γενικός Γραμματέας Μεταφορών Γιάννης Ξιφαράς, ο Γενικός Γραμματέας Δικαιοσύνης και Ανθρωπίνων Δικαιωμάτων Πάνος Αλεξανδρής, τα μέλη της Εθνικής Αρχής Προσβασιμότητας Γεώργιος Αγγελόπουλος, Έλενα Σουκάκου και Ευαγγελία Χρυσικού, ο εκπρόσωπος της Ένωσης Περιφερειών Ελλάδας Γεώργιος Αυγουστίδης, ο εκπρόσωπος της Κεντρικής Ένωσης Δήμων Ελλάδος Γεράσιμος Φεσσιάν, η Πρόεδρος της Εθνικής Επιτροπής για τα Δικαιώματα του Ανθρώπου Μαρία Γαβουνέλη και η Βοηθός Συνήγορος του Πολίτη Καλλιόπη Λυκοβαρδή. Ακολουθεί ολόκληρη η εισαγωγική τοποθέτηση του Πρωθυπουργού Κυριάκου Μητσοτάκη: Σας υποδέχομαι σήμερα στο Μέγαρο Μαξίμου, Παγκόσμια Ημέρα των Ατόμων με Αναπηρία και θυμάμαι αγαπητέ μου Πρόεδρε, κ. Βαρδακαστάνη, μία επίσκεψη την οποία είχα κάνει στην ΕΣΑμεΑ, όταν ακόμα ήμουν Αρχηγός της Αξιωματικής Αντιπολίτευσης. Είχαμε συζητήσει τότε για την ανάγκη να υπάρχει ένα Εθνικό Σχέδιο Δράσης για τα δικαιώματα των ατόμων με αναπηρία. Μία προεκλογική μου δέσμευση την οποία φροντίσαμε να κάνουμε πράξη. Και θέλω εδώ να συγχαρώ και τον Υπουργό Επικρατείας τον κ. Γεραπετρίτη, ο οποίος από την πρώτη στιγμή αγκάλιασε αυτήν την οριζόντια πρωτοβουλία κατάρτισης αυτού του σημαντικού εθνικού σχεδίου από το οποίο απορρέουν και όλες οι δημόσιες πολιτικές μας σχετικά με τα άτομα με αναπηρία. Πιστεύω ότι μέσα σε ένα σχετικά σύντομο χρονικό διάστημα και παρά τις μεγάλες δυσχέρειες του Covid, έχουν γίνει πολλά σημαντικά βήματα προς την σωστή κατεύθυνση. Αναφέρω ενδεικτικά μόνο κάποια: Τη θεσμοθέτηση του Προσωπικού Βοηθού, απομένει τώρα και η εκπόνηση και η έκδοση της σχετικής δευτερογενούς νομοθεσίας προκειμένου να γίνει πράξη αυτή η -πιστεύω πολύ σημαντική- πρωτοβουλία για τα άτομα τα οποία χρειάζονται μία υποστήριξη προκειμένου να μπορούν να έχουν πραγματικά ίσα δικαιώματα και ουσιαστική προσβασιμότητα. Συγκρατώ την τροποποίηση του κανονισμού λειτουργίας των ΚΕΠΑ, έτσι ώστε να μην υποβάλλονται σε αυτήν τη φρικτή βάσανο άτομα με μόνιμες αναπηρίες να πρέπει να επαναπιστοποιούν το απολύτως προφανές. Τις νέες θέσεις οι οποίες έχουν προκηρυχθεί για τα άτομα με αναπηρία, αλλά θέλω να κάνω μία ξεχωριστή μνεία σήμερα στην Εθνική Αρχή Προσβασιμότητος, να τη συγχαρώ για τη σπουδαία δουλειά την οποία έχει κάνει μέσα σε ένα πολύ σύντομο χρονικό διάστημα και να της δώσω την ευκαιρία να παρουσιάσει μία πολύ σημαντική νέα πρωτοβουλία που δεν είναι άλλη από την ψηφιακή πύλη amea.gov.gr την οποία θα έχουμε την ευκαιρία να μας παρουσιάσετε σε λίγο για να μπορέσουμε να αποδείξουμε ότι τα λόγια μας συνοδεύονται και από πράξεις. Θέλω να τονίσω ότι ο ιστότοπος αυτός σχεδιάστηκε και υλοποιήθηκε τελείως δωρεάν από το Ινστιτούτο Τεχνολογίας και Έρευνας και θέλω να ευχαριστήσω πραγματικά όλους τους συντελεστές αυτής της προσπάθειας. Να επαναλάβω ότι η οριζόντια αυτή πολιτική θα χρειαστεί να διανύσει ακόμα πολύ δρόμο για να πετύχει τα επιθυμητά αποτελέσματα. Πιστεύω, όμως, ότι έχουμε ωριμάσει πολύ ως κοινωνία τουλάχιστον στα ζητήματα που αφορούν στις διακρίσεις κατά των ατόμων με αναπηρία και η μέρα αυτή είναι μία ευκαιρία να δούμε πού έχουμε προοδεύσει, να επισημάνουμε τις τυχόν αδυναμίες μας, αλλά να στείλουμε όλοι μαζί ενωμένοι ένα μήνυμα ότι τα άτομα με αναπηρία πρέπει να έχουν όλα τα δικαιώματα που απολαμβάνουν όλοι οι Έλληνες πολίτες και βέβαια αυτή μας τη δέσμευση να φροντίζουμε κάθε μέρα, όχι μόνο την ημέρα αυτή στην οποία τιμούμε τα άτομα με αναπηρία, κάθε μέρα να την κάνουμε πράξη. "
2021-12-03,28111,https://www.primeminister.gr/2021/12/03/28111,Ενημερωτικό σημείωμα για την σύσκεψη υπό τον Πρωθυπουργό Κυριάκο Μητσοτάκη για την παρουσίαση της επένδυσης της Amazon Web Services στην Ελλάδα | Ο Πρωθυπουργός της Ελληνικής Δημοκρατίας,"Η πολύ σημαντική επένδυση της Amazon Web Services ήταν το αντικείμενο της συνάντησης του Πρωθυπουργού Κυριάκου Μητσοτάκη με στελέχη της εταιρείας λίγες ώρες μετά την ανακοίνωση ότι η Ελλάδα περιλαμβάνεται στις χώρες όπου η Amazon Web Services θα επενδύσει για την πρώτη επέκταση της υποδομής Local Zone (Τοπικές Ζώνες) εκτός των Ηνωμένων Πολιτειών. Στη συζήτηση μετείχε διαδικτυακά, από τις ΗΠΑ, ο Αντιπρόεδρος της Amazon Web Services, αρμόδιος για Global Public Policy, Michael Punke, ο οποίος συνεχάρη τον Πρωθυπουργό και την κυβέρνηση και δήλωσε εντυπωσιασμένος από τα άλματα που έχει πραγματοποιήσει η Ελλάδα σε πολύ σύντομο χρονικό διάστημα. Κυριάκος Μητσοτάκης: Η χώρα αλλάζει με γρήγορους ρυθμούς. Γίνεται πραγματικά κόμβος για επενδύσεις υψηλής τεχνολογίας «Είναι μια σημαντική μέρα για την Ελλάδα, μια σημαντική μέρα για την Amazon. Είμαστε πολύ χαρούμενοι που κάνουμε αυτές τις σημαντικές ανακοινώσεις σχετικά με την παρουσία σας στην Ελλάδα. Θα ήθελα να επισημάνω ένα πράγμα: ότι η χώρα αλλάζει με γρήγορους ρυθμούς. Γίνεται πραγματικά κόμβος για επενδύσεις υψηλής τεχνολογίας, ειδικά σε κέντρα δεδομένων, και είναι πολύ ενθαρρυντικό για εμάς που πολύ σημαντικοί σημαντικοί παγκόσμιοι “παίκτες” επιλέγουν την Ελλάδα για να έχουν μόνιμη παρουσία», τόνισε ο Πρωθυπουργός στην εισαγωγική τοποθέτησή του. «Νομίζω ότι είναι μια ακόμη ψήφος εμπιστοσύνης για τις προοπτικές της ελληνικής οικονομίας. Όπως γνωρίζετε, έχουμε ξεκινήσει μια πολύ μεγάλη προσπάθεια ψηφιοποίησης του κράτους. Έχουμε μια πολιτική για το “cloud first “ και σκοπεύουμε να καθιερώσουμε την Ελλάδα ως ένα κέντρο υποδοχής δεδομένων. Η κυβέρνηση είναι πλήρως ευθυγραμμισμένη για να υποστηρίξει αυτό το όραμα και είμαι πολύ χαρούμενος που ανταποκρίνεστε σε αυτό και που θα αυξήσετε σημαντικά την παρουσία σας στην Ελλάδα», προσέθεσε ο Κυριάκος Μητσοτάκης. «Πριν μπω στην πολιτική έχω εργαστεί στον τομέα των επενδύσεων, οπότε είμαι πολύ, πολύ χαρούμενος που με μια μικρή καθυστέρηση, αυτό που πίστευα ότι θα μπορούσε να είναι δυνατό στην Ελλάδα όσον αφορά τον τομέα της τεχνολογίας και της καινοτομίας ο οποίος συνεισφέρει σημαντικό ποσοστό στο ΑΕΠ μας, συμβαίνει στην πράξη. Και φυσικά, λόγω COVID πολλοί άνθρωποι επιλέγουν να εργαστούν από την Ελλάδα. Αυτό που είναι λοιπόν ενδιαφέρον είναι ότι, σε ένα περιβάλλον εργασίας με μεγαλύτερη κινητικότητα, διευκολύνουμε πολύ την έκδοση visas για τους “ψηφιακούς νομάδες” ώστε να μπορείτε να εργάζεστε από οπουδήποτε», ανέφερε ο Πρωθυπουργός. Η ταυτότητα της επένδυσης Η απόφαση της Amazon Web Services να επιλέξει την Ελλάδα για την εγκατάσταση Τοπικής Ζώνης, μίας εκ των συνολικά 11 που σχεδιάζει να δημιουργήσει σε ολόκληρη την Ευρώπη, αντικατοπτρίζει το μεγάλο επενδυτικό ενδιαφέρον που προσελκύει πλέον η χώρα. Ταυτόχρονα, επισφραγίζει τη θέση της Ελλάδας ως περιφερειακού κόμβου τεχνολογίας, όπου μεγάλες εταιρείες με παγκόσμιο αποτύπωμα κάνουν στρατηγικές τοποθετήσεις σε υποδομές οι οποίες θα στηρίξουν την τέταρτη βιομηχανική επανάσταση και την οικονομία του αύριο. Οι Τοπικές Ζώνες μειώνουν τον χρόνο απόκρισης (latency) εφαρμογών. Προσφέρουν υπολογιστική ισχύ, ψηφιακό αποθηκευτικό χώρο, βάσεις δεδομένων και άλλες επιλεγμένες υπηρεσίες μέσω υποδομών που εγκαθίστανται πολύ κοντά σε μεγάλα αστικά, βιομηχανικά και τεχνολογικά κέντρα. Κατ’ αυτόν τον τρόπο, οι Τοπικές Ζώνες της AWS επιταχύνουν τις αποκρίσεις στο επίπεδο των ελάχιστων χιλιοστών του δευτερολέπτου, διευκολύνοντας ουσιαστικά δραστηριότητες όπως οι χρηματοπιστωτικές υπηρεσίες, η παραγωγή πολυμέσων, η ζωντανή ροή βίντεο, το gaming υψηλών απαιτήσεων, οι προσομοιώσεις, τα περιβάλλοντα επαυξημένης και εικονικής πραγματικότητας και η μηχανική μάθηση. Michael Punke, Αντιπρόεδρος της Amazon Web Services Ο Αντιπρόεδρος της Amazon Web Services, αρμόδιος για Global Public Policy, Michael Punke, τόνισε ότι στην επιλογή της Ελλάδας συνέβαλε η μέριμνα που επέδειξε η κυβέρνηση καθόλη τη διάρκεια της προπαρασκευαστικής διαδικασίας, αλλά και η αλλαγή που έχει παρατηρήσει στην ελληνική οικονομία της προηγούμενης δεκαετίας και την Ελλάδα του σήμερα. Επίσης συνεχάρη τον Πρωθυπουργό για τον ηγετικό του ρόλο στην πρόοδο της Ελλάδας και στις προσπάθειες για ψηφιοποίηση δηλώνοντας εντυπωσιασμένος γι΄αυτά που έχει κάνει η κυβέρνηση σε ένα τόσο σύντομο χρονικό διάστημα. Παρουσιάζοντας την επένδυση, ο κ. Punke εξήγησε πως η Τοπική Ζώνη η νέα υποδομή θα επιτρέψει απόκριση ενός χιλιοστού του δευτερολέπτου, που είναι πολύ σημαντική για πολλούς κλάδους, από τις χρηματοοικονομικές υπηρεσίες έως την υγειονομική περίθαλψη και το live streaming βίντεο. «Αυτό είναι το αποτέλεσμα ολόκληρου του φάσματος αλλαγών και πολιτικών πρωτοβουλιών που έχουν υλοποιηθεί τα τελευταία χρόνια. Μία από αυτές, όπως ανέφερε ο Πρωθυπουργός, είναι η πολιτική που αναπτύξαμε για να δοθεί προτεραιότητα στο υπολογιστικό νέφος (cloud)», σημείωσε από την πλευρά του ο Υπουργός Επικρατείας και Ψηφιακής Διακυβέρνησης, Κυριάκος Πιερρακάκης. Ο κ. Πιερρακάκης προσέθεσε ότι «περίπου το 25% του χρηματοδοτικού φακέλου της Ελλάδας από το Ταμείο Ανάκαμψης θα διοχετευθεί σε ψηφιακές υπηρεσίες. Υπηρεσίες cloud που παρέχονται από μικρή απόσταση, προσφέροντας ταχεία απόκριση, είναι εξαιρετικά σημαντικές για να γίνει πραγματικότητα το περίγραμμα αυτής της πολιτικής». «Το μήνυμα που θέλω να στείλω είναι ότι είμαστε εδώ για να βοηθήσουμε σε κάθε περίπτωση και για να επιλύσουμε κάθε πρόβλημα που αφορά μία επένδυση, ώστε να την επιταχύνουμε, να βελτιώσουμε τις οικονομικές προοπτικές της», δήλωσε κατά τη διάρκεια της σύσκεψης ο Υπουργός Ανάπτυξης και Επενδύσεων Άδωνις Γεωργιάδης. «Αυτό είναι το πνεύμα που έχει προσδώσει ο κ. Μητσοτάκης, ως Πρωθυπουργός, στην κυβέρνησή μας». Η εισαγωγική τοποθέτηση και οι παρεμβάσεις του Πρωθυπουργού Είναι χαρά μου που σας βλέπω. Είναι μια σημαντική μέρα για την Ελλάδα, μια σημαντική μέρα για την Amazon. Είμαστε πολύ χαρούμενοι που κάνουμε αυτές τις σημαντικές ανακοινώσεις σχετικά με την παρουσία σας στην Ελλάδα. Θα ήθελα να επισημάνω ένα πράγμα: ότι η χώρα αλλάζει με γρήγορους ρυθμούς. Γίνεται πραγματικά κόμβος για επενδύσεις υψηλής τεχνολογίας, ειδικά σε κέντρα δεδομένων, και είναι πολύ ενθαρρυντικό για εμάς που πολύ σημαντικοί σημαντικοί παγκόσμιοι «παίκτες» επιλέγουν την Ελλάδα για να έχουν μόνιμη παρουσία. Νομίζω ότι είναι μια ακόμη ψήφος εμπιστοσύνης για τις προοπτικές της ελληνικής οικονομίας. Όπως γνωρίζετε, έχουμε ξεκινήσει μια πολύ μεγάλη προσπάθεια ψηφιοποίησης του κράτους. Έχουμε μια πολιτική για το «cloud first» και σκοπεύουμε να καθιερώσουμε την Ελλάδα ως ένα κέντρο υποδοχής δεδομένων. Η κυβέρνηση είναι πλήρως ευθυγραμμισμένη για να υποστηρίξει αυτό το όραμα και είμαι πολύ χαρούμενος που ανταποκρίνεστε σε αυτό και που θα αυξήσετε σημαντικά την παρουσία σας στην Ελλάδα. Είναι μεγάλη χαρά που μιλάω μαζί σας. Και έτσι μπορείτε να μας πείτε λίγα περισσότερα για τις σκέψεις, τις ιδέες σας και τα σχέδιά σας στη χώρα μας. (…) Επιτρέψτε μου να προσθέσω σε δύο καταληκτικές παρατηρήσεις, οι οποίες νομίζω ότι είναι σημαντικές. Πρώτα απ’ όλα, προσθέτοντας σε αυτό που είπατε σχετικά με την αφορμή που μας δίνει η τραγωδία του COVID να επιταχύνουμε τη διαδικασία ψηφιοποίησης. Αυτό συμβαίνει στην Ελλάδα αυτό το διάστημα. Έχουμε μια εξαιρετικά σχεδιασμένη επιχείρηση εμβολιασμού, πλήρως ψηφιακή. Αυξάνουμε συστηματικά τις υπηρεσίες για επιχειρήσεις και πολίτες που παρέχονται ηλεκτρονικά. Και αν ρωτήσεις τον μέσο Έλληνα πολίτη ποιο είναι το πιο επιτυχημένο πράγμα που έχει κάνει αυτή η κυβέρνηση, θα σου πεί ότι είναι ο ψηφιακός μετασχηματισμός. Ήμασταν πολύ πίσω και νομίζω ότι γινόμαστε ηγέτες. Πραγματικά, νομίζω, κάνουμε άλματα ξεπερνώντας άλλες χώρες, όσον αφορά στην αλλαγή του τρόπου με τον οποίο οι εταιρείες και οι πολίτες συναλλάσσονται με το ελληνικό κράτος. Φυσικά, αυτό προσφέρει πολλές ευκαιρίες. Εχουμε δράσει εξαιρετικά γρήγορα όσον αφορά τις πολιτικές μας στον τομέα των δεδομένων. Το δεύτερο πράγμα -που νομίζω ότι πρέπει να γνωρίζετε, καθώς έχετε ήδη παρουσία εδω, αλλά η αλλαγή αυτή είναι πολύ πιο σημαντική- είναι ότι η Ελλάδα έχει αποκτήσει τώρα ένα γρήγορα αναπτυσσόμενο τεχνολογικό οικοσύστημα. Πιθανότατα έχουμε ήδη τέσσερις ή πέντε «unicorns» (εταιρείες με αποτίμηση άνω του 1 δισεκ. δολαρίων) στην Ελλάδα, και υπάρχει τεράστιο ενδιαφέρον από startups και αναπτυξιακά κεφάλαια στον τομέα της τεχνολογίας. Και ο πραγματικός λόγος πίσω από αυτό, πιστεύω, έχει να κάνει με το ανθρώπινο δυναμικό μας. Έχουμε εξαιρετικά ταλαντούχους αποφοίτους από τα κύρια πολυτεχνικά μας πανεπιστήμια. Έχουμε μια παγκόσμια κοινότητα Ελλήνων που ζουν στο εξωτερικό, άνθρωποι που εγκατέλειψαν τη χώρα κατά τη διάρκεια της κρίσης, που θα ήθελαν να επιστρέψουν στην Ελλάδα για να υποστηρίξουν αυτόν τον μετασχηματισμό στη χώρα. Και αυτό οδηγεί στη δημιουργική δουλειά που ήδη γίνεται, δημιουργώντας τεχνολογικό χώρο στην Ελλάδα και η οποία σαφώς δεν απευθύνεται μόνο στην ελληνική αγορά, αυτές οι εταιρείες απευθύνονται στην παγκόσμια αγορά παρότι έχουν την έδρα τους στην Ελλάδα. Και είμαστε πολύ χαρούμενοι για αυτό. Έτσι όπως αναζητείτε λοιπόν σε ολόκληρο τον πλανήτη ευκαιρίες που μπορεί να ξεπερνούν την κύριά σας δραστηριότητα, να έχετε κατά νου ότι αυτό που συμβαίνει στην Ελλάδα είναι εξαιρετικά ενδιαφέρον και πιστεύω ότι είναι πολύ ικανοποιητικό για όλους εμάς που έχουμε δουλέψει σκληρά για να έρθει αυτή η στιγμή. Πριν μπω στην πολιτική έχω εργαστεί στον τομέα των επενδύσεων, οπότε είμαι πολύ, πολύ χαρούμενος που με μια μικρή καθυστέρηση, αυτό που πίστευα ότι θα μπορούσε να είναι δυνατό στην Ελλάδα όσον αφορά τον τομέα της τεχνολογίας και της καινοτομίας ο οποίος συνεισφέρει σημαντικό ποσοστό στο ΑΕΠ μας, συμβαίνει στην πράξη. Και φυσικά, λόγω COVID πολλοί άνθρωποι επιλέγουν να εργαστούν από την Ελλάδα. Αυτό που είναι λοιπόν ενδιαφέρον είναι ότι, σε ένα περιβάλλον εργασίας με μεγαλύτερη κινητικότητα, διευκολύνουμε πολύ την έκδοση visas για τους «ψηφιακούς νομάδες» ώστε να μπορείτε να εργάζεστε από οπουδήποτε. Ξέρετε, εάν έχετε καλή συνδεσιμότητα, γιατί να μην εργαστείτε από ένα υπέροχο μέρος, όπως π.χ. στη Μοντάνα που βρίσκεστε τώρα, και ίσως να μπορούσαμε να σας ενθαρρύνουμε να περάσετε ένα μέρος από τον χρόνο σας στην Ελλάδα, μοιράζοντας έτσι τον χρόνο σας μεταξύ Μοντάνα και Ελλάδας. Αλλά μπορώ να σας πω ότι αυτό συμβαίνει αυτή τη στιγμή. Υπάρχουν πολλά πρόσθετα οφέλη όσον αφορά την οικονομική δραστηριότητα σε όλους τους τομείς για όσους αποφασίζουν να αφιερώσουν ένα μέρος από το χρόνο τους για να δουλέψουν έχοντας τη βάση τους στην Ελλάδα και να μην βλέπουν απλώς την Ελλάδα ως προορισμό διακοπών. Θα επαναλάβω αυτό που είπε νωρίτερα ο Υπουργός. Ξέρετε ότι είμαστε εδώ για να βοηθήσουμε στην επίλυση όποιων προβλημάτων παρουσιάζονται. Γνωρίζετε ότι αναπόφευκτα, πάντα υπάρχουν ζητήματα που πρέπει να αντιμετωπιστούν, αλλά είμαστε πολύ ανοιχτοί και πολύ αποτελεσματικοί. Και ποιος ξέρει; Είχα την ευκαιρία να γνωρίσω τον Jeff Bezos όταν ήρθε στην Ελλάδα το καλοκαίρι. Ίσως μπορούμε να τον πείσουμε να κάνει κάτι στον διαστημικό τομέα στην Ελλάδα. Αυτό θα είναι άλλο ένα συναρπαστικό επόμενο βήμα. Σε ευχαριστώ πολύ. Αναμένω να σας υποδεχθώ στην Ελλάδα. Ξέρετε, η Ελλάδα υποδέχθηκε πέρυσι, αριθμό ρεκόρ Αμερικανών τουριστών. Ίσως, λοιπόν μπορείτε να περάσετε λίγο χρόνο στην Ελλάδα στο επόμενο ταξίδι σας στην Ευρώπη. Θα χαρώ να τα πούμε. Στη σύσκεψη έλαβαν μέρος, από την πλευρά της κυβέρνησης, ο Υπουργός Ανάπτυξης και Επενδύσεων Άδωνις Γεωργιάδης, ο Υπουργός Επικρατείας και Ψηφιακής Διακυβέρνησης Κυριάκος Πιερρακάκης και οι Υπουργοί Επικρατείας Γιώργος Γεραπετρίτης και Άκης Σκέρτσος. Συμμετείχαν επίσης, από την πλευρά της εταιρείας, ο Επικεφαλής Public Policy Κεντρικής και Ανατολικής Ευρώπης Franco Spicciariello, η Public Policy Manager για την Ελλάδα και την Κύπρο Μαρίνα Σταυρακαντωνάκη, ο Commercial Sector Lead για την Ελλάδα και την Κύπρο, Αθανάσιος Πατσάκας, και ο Public Sector Lead για την Ελλάδα και την Κύπρο, Βασίλης Κοτίτσας. "
2021-12-02,28095,https://www.primeminister.gr/2021/12/02/28095,Ενημερωτικό σημείωμα για τη συνάντηση του Πρωθυπουργού Κυριάκου Μητσοτάκη με τον Περιφερειακό Διευθυντή Ευρώπης του ΠΟΥ Hans Kluge | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης συναντήθηκε το πρωί με τον Περιφερειακό Διευθυντή Ευρώπης του Παγκόσμιου Οργανισμού Υγείας, Hans Kluge, στο Μέγαρο Μαξίμου. Στη διάρκεια της συνάντησης συζητήθηκε η εξέλιξη της πανδημίας στην Ελλάδα, την Ευρώπη και στον υπόλοιπο κόσμο, οι ρυθμοί εμβολιασμού, οι πολιτικές υγείας και η δραστηριότητα του νέου Γραφείου του ΠΟΥ στην Αθήνα. Κατά την έναρξη της συνάντησης είχαν τον παρακάτω διάλογο (ανεπίσημη μετάφραση από τα αγγλικά): Κυριάκος Μητσοτάκης: Καλώς ήλθατε, είναι χαρά μου που σας συναντώ και πάλι στην Ελλάδα, αυτή τη δύσκολη περίοδο. Φαίνεται ότι ο κορονοϊός έχει την ικανότητα να μας εκπλήσσει συνεχώς. Όπως γνωρίζετε, έχουμε κινηθεί δυναμικά ώστε να αυξηθούν τα ποσοστά εμβολιασμού. Κάνουμε χρήση όλων των εργαλείων που έχουμε στη διάθεσή μας, περιλαμβανομένου του μέτρου του υποχρεωτικού εμβολιασμού για τους πολίτες άνω των 60 ετών. Χθες στη Βουλή εξήγησα το σκεπτικό μου: όταν εξετάζουμε όλα τα δεδομένα είναι απολύτως σαφές ότι αυτή είναι η ηλικιακή ομάδα που πλήττεται από τον ιό δυσανάλογα πολύ. Κι έχουμε 500.000 Έλληνες άνω των 60 που δεν έχουν ακόμη εμβολιαστεί. Είναι ηθική μου υποχρέωση να χρησιμοποιήσω όλα τα εργαλεία που έχουμε στη διάθεσή μας ώστε να τους πείσουμε για την ανάγκη να εμβολιαστούν. Είναι εντυπωσιακό το γεγονός ότι από τη στιγμή που ανακοινώσαμε το μέτρα έχουμε διαπιστώσει σημαντική αύξηση στα ραντεβού για εμβολιασμό από μέλη αυτής της ηλικιακής ομάδας. Είμαστε επίσης πρωτοπόροι στην Ευρώπη, πιστεύω, στο να ανοίξουμε τις γραμμές εμβολιασμού με την ενισχυτική δόση, για όλους τους πολίτες. Και ενθαρρύνουμε την Επιτροπή Εμβολιασμών να εξετάσει τη χορήγηση της ενισχυτικής τρίτης δόσης,τέσσερις αντί για έξι μήνες μετά τη λήψη της δεύτερης. Αυτό που χρειαζόμαστε είναι η ενίσχυση των εμβολιασμών πριν από τα Χριστούγεννα και αυτό προσπαθούμε να κάνουμε. Θέλω επίσης να σας ευχαριστήσω για την υποστήριξη που μας προσφέρετε σε όλα τα ζητήματα, όχι μόνο όσον αφορά την πανδημία. Φυσικά πρέπει πρώτα να νικήσουμε τον Covid, ώστε να ενεργήσουμε πιο συστηματικά προκειμένου να αντιμετώπισουμε άλλα σημαντικά θέματα και να βελτιώσουμε το σύστημα υγείας. Είναι χαρά μου, λοιπόν, που βρίσκεστε και πάλι στην Ελλάδα και σας ευχαριστώ για όλη την υποστήριξη που έχετε προσφέρει στην Ελληνική Κυβέρνηση. Hans Kluge: Σας ευχαριστώ πολύ κ. Πρωθυπουργέ που με υποδέχεστε εδώ. Θυμάμαι πολύ καλά την προηγούμενη συζήτηση που είχαμε και είναι εντυπωσιακό πόσο γρήγορα έγιναν κινήσεις υπό την προσωπική σας ηγεσία, για την ανάσχεση αυτού του κύματος της πανδημίας. Έχετε ένα πολύ καλά οργανωμένο πρόγραμμα εμβολιασμού κατά του κορονοϊού, πολύ σωστά διαρθρωμένο. Όπως αναφέρατε κι εσείς, βρίσκεστε στις πρώτες θέσεις σε ό,τι αφορά τις ενισχυτικές δόσεις. Πρόκειται για έναν από τους πέντε βασικούς σταθεροποιητές, όχι μόνο για την προστασία της υγείας, για να αποτραπεί η κατάρρευση των νοσοκομείων, αλλά και για την προστασία της οικονομίας, κάτι που πραγματικά πρέπει να λάβουμε πολύ σοβαρά υπόψη. Είδα ότι, υπό την ηγεσία σας, ο αριθμός των πολιτών 60 ετών και άνω (που προγραμματίζουν ραντεβού) ανά ημέρα δεκαπλασιάστηκε. Αν αντιλήφθηκα σωστά από αυτό που μου είπε ο Υπουργός, ο κ. Πλεύρης, πήγαν από 2.000 σε 20.000. Άρα τα μέτρα αποδίδουν. Και, ασφαλώς, εντός του νομικού και κοινωνικού πλαισίου, πρέπει να κάνουμε ό,τι είναι δυνατόν για να αυξήσουμε την εμβολιαστική κάλυψη, Επιδεικνύετε ταυτόχρονα τεράστια αλληλεγγύη προς άλλες χώρες, όπως το Βιετνάμ, τη Γκαμπόν, τη Ρουάντα και άλλες. Εκ μέρους του ΠΟΥ, θέλω να ευχαριστήσω την Ελληνική Κυβέρνηση επειδή κάνατε αυτό που συνιστά ο ΠΟΥ. Κάνετε όλες τις ενέργειες: Χορηγείτε ενισχυτικές δόσεις αλλά επίσης διασφαλίζετε με αλληλεγγύη ότι πιο αδύναμες οικονομικά χώρες λαμβάνουν εμβόλια. Θέλω, συνεπώς, να εκφράσω την εκτίμησή μου. Το πιο δύσκολο είναι να διανύσουμε το τελευταίο μίλι αυτής της διαδρομής. Το γνωρίζουμε αυτό. Όπως είπατε στεκόμαστε στο πλευρό σας, είμαστε μαζί. Ταυτόχρονα, σας συγχαίρω διότι δεν έχετε διστάσει να προωθήσετε κι άλλα ζητήματα, όπως η ποιότητα της περίθαλψης. Και είμαστε πολύ περήφανοι για το Γραφείο (του ΠΟΥ στην Αθήνα) και θα κάνω ό,τι περνά από το χέρι μου για να αποτελέσει πραγματικά ένα κέντρο αριστείας. Θα ήθελα επίσης να ευχαριστήσω τον κ. Πλεύρη και την ομάδα του. Γνωρίζω ότι η ποιότητα των υγειονομικών υπηρεσιών συνδυάζεται με την έμφαση στην ψυχική υγεία, η οποία αποτελεί προτεραιότητα για εσάς, ιδιαίτερα εν μέσω της πανδημίας. Όσον αφορά στην ποιότητα της περίθαλψης, είχαμε μια πολύ καλή συζήτηση με τον κ. Πλεύρη αλλά και με τον Υπουργό κ. Άδωνι Γεωργιάδη. Συνεργαζόμαστε για την κατάρτιση μίας πρότασης για ένα εθνικό πλαίσιο, το εθνικό πλαίσιο αναφορικά για την ποιότητα (παροχής υπηρεσιών) υγείας που θα καλύπτει ολόκληρο τον κλάδο στην Ελλάδα. Άλλωστε αυτό που λέω πάντα είναι «ό,τι είναι μετρήσιμο, είναι υλοποιήσιμο». Και η Ελλάδα θα είναι η πρωτοπόρος για τον ΠΟΥ, όχι μόνο με εμπλοκή του δημόσιου συστήματος υγείας αλλά και του ιδιωτικού τομέα. Διότι η πανδημία έδειξε ότι η συνεργασία ιδιωτικού και δημόσιου τομέα είναι πολύ σημαντική. Και σε αυτό το πρωτοποριακό εθνικό πλαίσιο για την ποιότητα παροχής υπηρεσιών υγείας, ο Υπουργός κ. Γεωργιάδης είπε ότι θα διατεθούν οι απαραίτητοι πόροι. Το άλλο στοιχείο στο οποίο έχουμε εστιάσει την προσπάθεια μας είναι να φέρουμε την φροντίδα της ψυχικής υγείας πιο κοντά στους νέους. Και θα ήθελα σε αυτό το σημείο να συγχαρώ την Υφυπουργό κα Ράπτη, η οποία τον Ιούλιο βρέθηκε στις Βρυξέλλες και συμμετείχε σε συνάντηση στην οποία παραβρέθηκε και η Βασίλισσα Ματθίλδη του Βελγίου, και Ιδρύσαμε τον Πανευρωπαϊκό Συνασπισμό για την Ψυχική Υγεία. Επομένως, είμαστε απολύτως αφοσιωμένοι στη συνεργασία μαζί σας για τη μεταρρύθμιση της ψυχικής υγείας στη χώρα, αλλά και μέσω του Γραφείου του ΠΟΥ στην Αθήνα για την Ποιότητα της Φροντίδας για τις νοτιοανατολικές χώρες και τη λεκάνη της Μεσογείου. Αναχωρώ απόψε για την Μπούντβα, στο Μαυροβούνιο, για τη συνάντηση των αρχηγών κυβερνήσεων της Κεντρικής Ευρωπαϊκής Πρωτοβουλίας, για να συναντήσω τους Πρωθυπουργούς. Θα πάρω ως εφόδιο μαζί μου τη σημερινή επίσκεψη στην Ελλάδα και θα το μεταφέρω στους Πρωθυπουργούς εκεί. Σε πλαίσιο αυτό, θα ήθελα να σας δώσω ένα αντίγραφο, κ. Πρωθυπουργέ, της τελικής έκθεσης της Επιτροπής Monti. Όπως είχα αναφέρει κατά την τελευταία συνάντησή μας έχω συγκροτήσει την Πανευρωπαϊκή Επιτροπή για την Υγεία και τη Βιώσιμη Ανάπτυξη, με στόχο να επανεξετάσουμε τις προτεραιότητες σε επίπεδο πολιτικών, υπό το πρίσμα της πανδημίας, προκειμένου να αποτρέψουμε παρόμοια καταστροφικά γεγονότα στο μέλλον. Πρόεδρος ήταν ο καθηγητής Mario Monti και συμμετείχαν 18 επίτροποι υψηλού επιπέδου. Τώρα πια έχουμε μια νέα στρατηγική για την υγεία και τη βιώσιμη ανάπτυξη για την περιοχή. Θα ήθελα επίσης να εκφράσω την εκτίμησή μου στο πρόσωπο του επικεφαλής επιστημονικού συντονιστή, καθηγητή Ηλία Μόσιαλου, ο οποίος ήταν μαζί μου από την αρχή αυτής της πρωτοβουλίας και πραγματικά έχει καταβάλει πολύ μεγάλη προσπάθεια. Είμαστε, λοιπόν, εδώ για να συνεργαστούμε μαζί σας, κ. Πρωθυπουργέ, για θέματα που αφορούν την ποιότητα της περίθαλψης, την ψυχική υγεία των παιδιών. Αυτή ήταν η πρώτη μας συνάντηση με τον Υπουργό και συνειδητοποιήσαμε αμέσως πως υπάρχει πολύ καλή χημεία ανάμεσά μας. Και νομίζω πως έχουμε τις ίδιες μεγάλες προσδοκίες. Επομένως, με αυτή την έννοια, η στήριξη σας είναι πολύ σημαντική. Σας ευχαριστώ. Κυριάκος Μητσοτάκης: Θα ήθελα να επισημάνω ότι έχουμε μια εξαιρετική νέα ομάδα στο Υπουργείο Υγείας η οποία συνεχίζει και προσθέτει στην πολύ καλή δουλειά που γινόταν προηγουμένως. Έχουμε ένα πολύ ωραίο «μείγμα». Ο Υπουργός κ. Πλεύρης είναι ένας αφοσιωμένος μεταρρυθμιστής και έχω απόλυτη εμπιστοσύνη στην ικανότητά του να συνεισφέρει και πέρα ​​από την πανδημία και να την αξιοποιήσει μάλιστα ως μια αφορμή για την υλοποίηση σημαντικών αλλαγών στο Εθνικό Σύστημα Υγείας, εστιάζοντας πάντα στο θέμα της ποιότητας της περίθαλψης σε όλο το εύρος των υπηρεσιών. Και φυσικά, η Αναπληρώτρια Υπουργός κα Γκάγκα ήταν και εξακολουθεί να είναι στα χαρακώματα στον αγώνα κατά κορονοϊού. Επομένως, πιστεύω ότι εισφέρει μεγάλη εμπειρία όσον αφορά την επανεξέταση της οργάνωσης των νοσοκομείων μας, όπου θα πρέπει επίσης να κάνουμε πολλή δουλειά. Συζητήσαμε την προηγούμενη φορά την έμφαση που δίνω στον τομέα της ψυχικής υγείας και η Υφυπουργός κα Ράπτη έχει καταλυτικό ρόλο στην προώθηση αυτής της ατζέντας, κυρίως σε ό,τι αφορά την ψυχική υγεία των παιδιών, των εφήβων και των νέων. Θα πρέπει να διαθέσουμε κεφάλαια για αυτές τις πρωτοβουλίες και να δοθεί η απαραίτητη δημόσια προσοχή. Αρχικά, με στόχο να αντιμετωπίσουμε το στίγμα που είναι συνυφασμένο με την ψυχική υγεία, το οποίο κάποιες φορές συνιστά και το μεγαλύτερο βάρος για τα άτομα αυτά και τις οικογένειές τους, τη στιγμή που δίνουν τη μάχη με μια, ουσιαστικά, άλλης μορφής, ασθένεια. Αυτός είναι ο τρόπος με τον οποίο θα πρέπει να δούμε αυτό το ζήτημα. Μεγάλη μου χαρά που είστε εδώ. Στη σύσκεψη έλαβαν επίσης μέρος ο Υπουργός Υγείας Θάνος Πλεύρης, η Αναπληρώτρια Υπουργός αρμόδια για τις Υπηρεσίες Υγείας Μίνα Γκάγκα, η Υφυπουργός αρμόδια για Θέματα Ψυχικής Υγείας Ζωή Ράπτη, ο επικεφαλής του Γραφείου του ΠΟΥ στην Αθήνα για την Ποιότητα της Φροντίδας και την Ασφάλεια των Ασθενών, João Breda, και ο ειδικός σύμβουλος πολιτικής του ΠΟΥ στη Ρωσία, Παύλος Θεοδωράκης. "
2021-12-01,28078,https://www.primeminister.gr/2021/12/01/28078,"Ενημερωτικό σημείωμα για τη συνάντηση του Πρωθυπουργού Κυριάκου Μητσοτάκη με την Ένωση Ασθενών Ελλάδας, με αφορμή την Παγκόσμια Ημέρα κατά του AIDS | Ο Πρωθυπουργός της Ελληνικής Δημοκρατίας","Συνάντηση με εκπροσώπους της Ένωσης Ασθενών Ελλάδας είχε την Τρίτη ο Πρωθυπουργός Κυριάκος Μητσοτάκης, στο Μέγαρο Μαξίμου, με αφορμή την Παγκόσμια Ημέρα κατά του AIDS, σήμερα 1η Δεκεμβρίου. Κατά τη διάρκεια της συνάντησης, ο Πρωθυπουργός ανακοίνωσε την απόφαση της κυβέρνησης να νομοθετήσει την πλήρη ένταξη στην άυλη-ηλεκτρονική συνταγογράφηση των οροθετικών ασθενών που λαμβάνουν αντιρετροϊκή αγωγή και να δώσει τη δυνατότητα αναδοχής σε πολίτες που έχουν προσβληθεί από τον HIV ή από ηπατίτιδα Β και ακολουθούν συγκεκριμένη θεραπεία, στο πλαίσιο της πολιτικής για άρση όλων των διακρίσεων σε βάρος των οροθετικών και για τη διευκόλυνση της θεραπείας τους. Παράλληλα, ο Κυριάκος Μητσοτάκης ανακοίνωσε πως η κυβέρνηση θα θεσμοθετήσει τον ρόλο των οργανωμένων συλλόγων που εκπροσωπούν ασθενείς όσον αφορά τη συνεργασία τους με την πολιτεία. «Έχει και τη δική της ξεχωριστή σημειολογία το γεγονός ότι ψηφίζουμε σημαντικές ρυθμίσεις στη Βουλή. Η πρώτη είναι η δυνατότητα να έχουν δυνατότητα τεκνοθεσίας οι οροθετικοί συμπολίτες μας, εφόσον λαμβάνουν την κατάλληλη αγωγή, κάτι το οποίο μου έκανε πολλή εντύπωση ότι δεν είχε ήδη αντιμετωπιστεί. Όπως, βέβαια, και πολύ σημαντική είναι η ηλεκτρονική συνταγογράφηση που θα ισχύει, πλέον, για όλους όσοι ακολουθούν αντιρετροϊκές θεραπείες. Είναι δύο παρεμβάσεις σημαντικές. Θα ψηφιστούν αύριο και αποτελούν μόνο μέρος ενός συνολικού σχεδίου αντιμετώπισης των ζητημάτων αυτών», τόνισε ο Κυριάκος Μητσοτάκης κατά τη διάρκεια της συνάντησης. Ο Πρωθυπουργός υπογράμμισε πως, παρά τα ιατρικά άλματα που έχουν επιτευχθεί για την αντιμετώπιση της ασθένειας, που την έχουν καταστήσει μία διαχειρίσιμη νόσο, «δυστυχώς αυτό που έχει μείνει ακόμα είναι αρκετά κατάλοιπα και αρκετά στερεότυπα από το παρελθόν. Είναι υποχρέωσή μας να τα σπάσουμε έτσι ώστε, εκτός από την πολύτιμη ιατρική φροντίδα και θεραπεία, να θεραπεύσουμε και τις κοινωνικές ουλές του στιγματισμού που ανήκουν σε μια άλλη εποχή. Τολμώ να πω σε έναν άλλο αιώνα». Συνεργασία με την Κοινωνία των Πολιτών Παράλληλα, αναγνωρίζοντας τον ουσιαστικό ρόλο που μπορεί να διαδραματίσει η Κοινωνία των Πολιτών στον σχεδιασμό πολιτικών υγείας με ανθρωποκεντρική προσέγγιση και στρατηγικό ορίζοντα, η κυβέρνηση σχεδιάζει να καθιερώσει την Ένωση Ασθενών Ελλάδας ως Κοινωνικό Εταίρο. Κατ’ αυτόν τον τρόπο θα διασφαλιστεί η στενή συνεργασία της πολιτείας με τους πολίτες και θα προσδιοριστεί το νομοθετικό πλαίσιο που θα επιτρέπει σε ανάλογους φορείς να συμβάλλουν στον σχεδιασμό, στη στήριξη και την αξιολόγηση των πολιτικών υγείας από τη σκοπιά της κοινωνίας, με στόχο την προάσπιση και την προαγωγή της δημόσιας υγείας. «Το βασικό μήνυμα είναι ότι τα συμφέροντά μας είναι ευθυγραμμισμένα με την έννοια ότι ο ασθενής, ο πολίτης, πρέπει να είναι στο επίκεντρο σύγχρονων πολιτικών υγείας», είπε ο Πρωθυπουργός. «Σκοπός μας είναι να θεσμοθετήσουμε την Ένωση Ελλήνων Ασθενών ως επίσημο Κοινωνικό Εταίρο της πολιτείας σε θέματα υγείας. Θέλουμε ευαισθητοποιημένους ασθενείς, οι οποίοι να μπορούν να έχουν τον πρώτο λόγο για τα ζητήματα που τους αφορούν», συμπλήρωσε, προσθέτοντας ότι τα διδάγματα από την πανδημία μπορούν να αποδειχθούν πολύτιμα για τη ριζική βελτίωση του ΕΣΥ, με τη βοήθεια των ίδιων των ασθενών. «Καθώς αντιμετωπίζουμε ταυτόχρονα και τις μεγάλες προκλήσεις της πανδημίας είναι μια μοναδική ευκαιρία -όπως έχω πει πολλές φορές- να κάνουμε πολύ τολμηρές παρεμβάσεις στο Εθνικό Σύστημα Υγείας. Ξεκινώντας από τη δημόσια υγεία και την πρόληψη, περνώντας στην πρωτοβάθμια φροντίδα, στο πώς θα κάνουμε τα νοσοκομεία μας καλύτερα, στο τι γίνεται αφού κάποιος ασθενής βγει από το νοσοκομείο. Και σε όλα αυτά σας θέλουμε συνεργάτες. Καθώς δεν νομίζω ότι υπάρχει πιο ουσιαστική παρέμβαση στον δημόσιο διάλογο από αυτήν κάποιου ο οποίος είναι προσωπικά ευαισθητοποιημένος για το πρόβλημά του», υπογράμμισε ο Πρωθυπουργός. Ο Κυριάκος Μητσοτάκης τόνισε ακόμα ότι οι πόροι που εξοικονομούνται από τη βελτίωση του συστήματος υγείας θα επενδυθούν ξανά στην Υγεία. «Σκοπός μας δεν είναι, μέσα από τον περιορισμό της σπατάλης και ενίοτε της διαφθοράς στην Υγεία, να στηρίξουμε συνολικά τη δημοσιονομική μας πολιτική. Ο σκοπός μας είναι να απελευθερώσουμε πόρους τους οποίους θα μπορέσουμε να χρησιμοποιήσουμε για να χρηματοδοτήσουμε με υγιή, σωστό, τεχνοκρατικό και δίκαιο τρόπο το ίδιο το σύστημα υγείας», είπε. Στη σύσκεψη έλαβαν μέρος ο Υπουργός Υγείας Θάνος Πλεύρης, ο Υπουργός Επικρατείας Άκης Σκέρτσος, η πρώην Πρόεδρος και νυν Α’ Αντιπρόεδρος της Ένωσης Ασθενών Ελλάδας, Κατερίνα Κουτσογιάννη και ο νέος Πρόεδρος της Ένωσης και Πρόεδρος του Συλλόγου Οροθετικών Ελλάδας «Θετική Φωνή», Νίκος Δέδες. «Διαπιστώνουμε και με την επαφή μας με τον κ. Υπουργό ότι πραγματικά υπάρχει μία ιδιαίτερη ευαισθησία και θέλουμε να πιστεύουμε ότι η δική σας κυβέρνηση είναι αυτή που θα κάνει πράξη αυτό που πραγματικά οραματιζόμαστε όλοι, χρόνια τώρα. Που έχει να κάνει με το να λαμβάνεται υπόψη η θέση του ασθενή, η άποψη του ασθενή, στη λήψη αποφάσεων», είπε η κα Κουτσογιάννη. «Για εμάς ήταν πολύ ευχάριστο όταν με τις δηλώσεις σας αναγνωρίσατε και διαπιστώσατε, κάτι το οποίο, φυσικά, σίγουρα το γνωρίζατε έτσι και αλλιώς, ότι η υγεία δεν είναι μία δαπάνη, είναι μια επένδυση και μια προϋπόθεση για την κοινωνική και την οικονομική ζωή. Οπότε, θεωρούμε ότι έχουμε να κερδίσουμε ως κοινωνία ένα στοίχημα, να έχουμε όσο το δυνατόν αποδοτικότερο Σύστημα Υγείας και δικαιότερο», ανέφερε από την πλευρά του ο κ. Δέδες. Η Ένωση Ασθενών Ελλάδας, που συγκροτήθηκε τον Μάιο του 2019 και πλέον αποτελείται από 65 συλλόγους και οργανώσεις ασθενών από ολόκληρη την Ελλάδα, ήδη εκπροσωπείται στο Κεντρικό Συμβούλιο Υγείας και στην Επιτροπή Εμπειρογνωμόνων Δημόσιας Υγείας. Όπως δήλωσε κατά τη συνάντηση ο Υπουργός Υγείας, έχει δρομολογηθεί η εκπροσώπηση της Ένωσης και στον νέο κεντρικό φορέα προμηθειών υγείας (ΕΚΑΠΥ), που συγκροτείται με σχέδιο νόμου του Υπουργείου Υγείας. «Μπαίνετε και ως συνομιλητής στο κομμάτι της ΕΚΑΠΥ. Η ΕΚΑΠΥ είναι μέσα στον φορέα του επιστημονικού οργάνου που θα εισηγείται για τις προμήθειες του Υπουργείου Υγείας. Δίνεται μια δυνατότητα ως Ένωση να μπορείτε να έχετε λόγο και στις προδιαγραφές και σε όλη τη συζήτηση που γίνεται», είπε ο κ. Πλεύρης. Ο εμβολιασμός προστατεύει τους συνανθρώπους μας Κατά τη διάρκεια της συνάντησης επισημάνθηκε επίσης η σημασία του εμβολιασμού κατά του κορονοϊού, καθώς θωρακίζει τη δημόσια υγεία και προστατεύει τους πολίτες που πάσχουν από υποκείμενα ή χρόνια νοσήματα, με συνέπεια να είναι πιο ευάλωτοι. «Την Πέμπτη που μας πέρασε είχαμε μια πολύ μεγάλη συνέντευξη Τύπου σε σχέση με τον εμβολιασμό. Αγκαλιάστηκε με πολύ μεγάλο ενδιαφέρον. Οι ίδιοι οι ασθενείς βγήκαν και έκαναν έκκληση στον κόσμο να εμβολιαστεί, γιατί εμείς είμαστε οι πρώτοι οι οποίοι βρισκόμαστε εκτεθειμένοι απέναντι στον ιό», σημείωσε η κα Κουτσογιάννη. «Πρέπει να ευχαριστήσουμε την Ένωση Ασθενών Ελλάδος, είναι από τις λίγες οργανώσεις της Κοινωνίας των Πολιτών που έκαναν μία πολύ αξιόλογη καμπάνια υπέρ του εμβολιασμού, η οποία είχε περιεχόμενο, είχε σωστά μηνύματα. Δυστυχώς, ενώ πολλοί μιλούν για καμπάνια και για προσπάθεια κινητοποίησης υπέρ του εμβολιασμού λίγοι το έπραξαν, και εσείς είσαστε μια από αυτές τις οργανώσεις», ανέφερε, μεταξύ άλλων, ο Υπουργός Επικρατείας Άκης Σκέρτσος. Ολόκληρη η εισαγωγική τοποθέτηση του Πρωθυπουργού Χαίρομαι πολύ που σας υποδέχομαι, σήμερα, στο Μέγαρο Μαξίμου, καθώς αύριο είναι και η Παγκόσμια Ημέρα κατά του AIDS. Και η δική μας γενιά στιγματίστηκε από τον ιό HIV ίσως περισσότερο από οποιαδήποτε άλλη και άλλαξε τις συμπεριφορές της σε μία εποχή που το να μολυνθείς με τον ιό ισοδυναμούσε με την υπογραφή μίας συμβολαιογραφικής πράξης θανάτου, ουσιαστικά. Όμως από τότε η επιστήμη έχει κάνει μεγάλα βήματα προόδου, στο βαθμό που σήμερα πια συζητάμε για ένα χρόνιο, ένα απολύτως διαχειρίσιμο νόσημα, υπό την προϋπόθεση ότι χορηγούνται οι σωστές θεραπείες. Όμως, δυστυχώς, αυτό που έχει μείνει ακόμα είναι αρκετά κατάλοιπα και αρκετά στερεότυπα από το παρελθόν, τα οποία είναι υποχρέωσή μας να σπάσουμε έτσι ώστε, εκτός από την πολύτιμη ιατρική φροντίδα και θεραπεία να θεραπεύσουμε και τις κοινωνικές ουλές του στιγματισμού που ανήκουν σε μια άλλη εποχή. Τολμώ να πω σε έναν άλλο αιώνα. Και χαίρομαι που έχουμε ένα εθνικό σχέδιο δράσης για τον HIV/AIDS, αλλά δεν περιμένουμε -όπως γνωρίζετε- την πλήρη υλοποίησή του μια και καλή. Προχωρούμε σε μια σειρά από ρυθμίσεις που νομίζω ότι έχουν ξεχωριστή σημασία για τους συμπολίτες μας οι οποίοι είναι οροθετικοί. Και μάλιστα έχει, νομίζω, και τη δική της ξεχωριστή σημειολογία το γεγονός ότι αύριο ψηφίζουμε σημαντικές ρυθμίσεις στη Βουλή. Η πρώτη είναι η δυνατότητα να έχουν δυνατότητα τεκνοθεσίας οι οροθετικοί συμπολίτες μας, εφόσον λαμβάνουν την κατάλληλη αγωγή, κάτι το οποίο μου έκανε πολύ εντύπωση ότι δεν είχε ήδη αντιμετωπιστεί. Όπως, βέβαια, και πολύ σημαντική είναι η ηλεκτρονική συνταγογράφηση που θα ισχύει, πλέον, για όλους όσους ακολουθούν αντιρετροϊκές θεραπείες. Είναι δύο παρεμβάσεις σημαντικές. Θα ψηφιστούν αύριο και αποτελούν μόνο μέρος ενός συνολικού σχεδίου αντιμετώπισης των ζητημάτων αυτών. Αλλά χαίρομαι, επίσης, διότι συναντιόμαστε με έναν άνθρωπο τον οποίο δεν είχα γνωρίσει όταν για πρώτη φορά είχαμε συναντήσει τη «Θετική Φωνή», ο Νίκος Δέδες, ο οποίος τόσο σπουδαία δουλειά είχε κάνει και τόσο είχε ευαισθητοποιήσει και εμένα προσωπικά για πολλά από αυτά τα ζητήματα τα οποία τώρα έχω τη δυνατότητα -με τη σημερινή μου ιδιότητα- να μπορώ να αντιμετωπίζω. Και θεωρώ πάρα πολύ σημαντικό το γεγονός ότι θα αναλάβει, πια, το τιμόνι της Ένωσης Ελλήνων Ασθενών. Να ευχαριστήσω την κα Κουτσογιάννη για όσα προσέφερε. Και είμαι σίγουρος ότι η συνεργασία μας θα γίνει από εδώ και στο εξής ακόμα πιο γόνιμη. Σκοπός μας είναι να θεσμοθετήσουμε την Ένωση Ελλήνων Ασθενών ως επίσημο κοινωνικό εταίρο της πολιτείας σε θέματα υγείας. Θέλουμε ευαισθητοποιημένους ασθενείς, οι οποίοι να μπορούν να έχουν τον πρώτο λόγο για τα ζητήματα που τους αφορούν. Θέλουμε οι ασθενείς αυτοί να εκπροσωπούνται με έναν σοβαρό και υπεύθυνο τρόπο, μέσα από την κατάθεση προτάσεων. Έχω δει τις προτάσεις που έχετε καταθέσει, τις οποίες βρίσκω ποιοτικές, λογικές και εναρμονισμένες με την κατεύθυνση στην οποία κι εμείς θέλουμε να κινηθούμε. Μάλιστα, τώρα, καθώς αντιμετωπίζουμε ταυτόχρονα και τις μεγάλες προκλήσεις της πανδημίας είναι μια μοναδική ευκαιρία -όπως έχω πει πολλές φορές- να κάνουμε πολύ τολμηρές παρεμβάσεις στο Εθνικό Σύστημα Υγείας. Ξεκινώντας από τη δημόσια υγεία και την πρόληψη, περνώντας στην πρωτοβάθμια φροντίδα, στο πώς θα κάνουμε τα νοσοκομεία μας καλύτερα. Στο τι γίνεται αφού κάποιος ασθενής βγει από το νοσοκομείο. Και σε όλα αυτά σας θέλουμε συνεργάτες. Καθώς δεν νομίζω ότι υπάρχει πιο ουσιαστική παρέμβαση στον δημόσιο διάλογο από αυτήν κάποιου ο οποίος είναι προσωπικά ευαισθητοποιημένος για το πρόβλημά του. Οπότε, καλώς ήρθατε. "
2021-11-30,28073,https://www.primeminister.gr/2021/11/30/28073,Εισαγωγική τοποθέτηση του Πρωθυπουργού Κυριάκου Μητσοτάκη στη συνεδρίαση του Υπουργικού Συμβουλίου | Ο Πρωθυπουργός της Ελληνικής Δημοκρατίας,"Επιτρέψτε μου να ξεκινήσω με μία σημαντική ανακοίνωση που αφορά την πανδημία. Η νέα μετάλλαξη “Όμικρον” μας ανησυχεί και μας καλεί σε επιφυλακή, γιατί μας υπενθυμίζει ότι ο κορονοϊός μπορεί να μας αιφνιδιάζει συνέχεια όσο βρίσκει έδαφος να επιζεί, ιδίως μεταξύ των ανεμβολίαστων. Ενώ και οι γιορτές που πλησιάζουν, με το κλίμα τους, τα οικογενειακά τραπέζια και τις κοινωνικές εξόδους, διαμορφώνουν συνθήκες που πιθανόν να ευνοήσουν την αναζωπύρωση του. Για τη μετάλλαξη “Όμικρον” θα ξέρουμε περισσότερα σε δύο εβδομάδες περίπου. Αργά ή γρήγορα όμως είναι βέβαιο ότι θα κάνει την εμφάνισή της και στην Ελλάδα. Γι’ αυτό και πρέπει να συνεχίσουμε να εφαρμόζουμε την πολιτική μας με ακόμα μεγαλύτερη ταχύτητα. Πρέπει, με άλλα λόγια, να κερδίσουμε χρόνο. Εμβολιασμοί, πολλά τεστ, εφαρμογή του πιστοποιητικού εμβολιασμού και μέτρα ατομικής προστασίας. Αυτή είναι η απάντηση και όχι ένα lockdown, το οποίο κάποιοι προεξοφλούν, χωρίς να μπορούν να κρύψουν συχνά τη χαιρεκακία τους. Και παρά τις μεγάλες δυσκολίες που αντιμετωπίζουμε -θα μιλήσει στη συνέχεια και ο Υπουργός Υγείας να παρουσιάσει την κατάσταση που επικρατεί σήμερα στο Εθνικό Σύστημα Υγείας- η πολιτική μας τουλάχιστον ως προς τους εμβολιασμούς τον τελευταίο μήνα φαίνεται να αποδίδει. Ήδη 3 στους 4 Έλληνες άνω των 12 ετών έχουν επιλέξει να θωρακιστούν με το εμβόλιο. Η χώρα μας σήμερα είναι δεύτερη στην Ευρώπη σε ρυθμό καθημερινών εμβολιασμών που αφορούν την 3η δόση. Και μόνο τις τελευταίες εβδομάδες τα συνολικά ραντεβού 1ης και 3ης δόσης ξεπέρασαν τα 2 εκατομμύρια. Πάμε, με άλλα λόγια καλύτερα, αλλά όχι όσο πρέπει και όχι όσο θέλουμε. Γιατί ενώ όλες οι ηλικιακές ομάδες ανταποκρίνονται, υπάρχει μία μόνο η οποία επιμένει να καθυστερεί. Από τους 580.000 ανεμβολίαστους συμπολίτες μας άνω των 60 ετών, δυστυχώς μόνο 60.000 έσπευσαν να εμβολιαστούν εντός του μήνα Νοεμβρίου. Και είναι κυρίως οι άνω των 60 οι οποίοι νοσηλεύονται και δυστυχώς πολλοί από αυτούς χάνονται. Και όπως έχουμε πει πολλές φορές, είναι άδικοι θάνατοι. Σκεφτείτε ότι στην Πορτογαλία όπου οι άνω των 60 έχουν εμβολιαστεί σε ποσοστό της τάξης του 98%, αν δεν κάνω λάθος, άμα δείτε τα δεδομένα οι κατειλημμένες ΜΕΘ και οι απώλειες είναι ελάχιστες. Αντίθετα, στην Ελλάδα, και παρά την πολύ μεγάλη προσπάθεια που όλοι έχουμε καταβάλει, το ποσοστό εμβολιασμού σε αυτές τις ηλικίες κινείται ακόμα στο 83%. Συνεπώς, αυτοί οι πολίτες πρέπει πρώτοι να προστατευτούν, καθώς συχνά είναι και εκείνοι οι οποίοι αργούν να πάνε στο νοσοκομείο, επιβαρύνοντας δυστυχώς ακόμα περισσότερο την κατάστασή τους. Εμποδίζοντας όμως και τη νοσηλεία άλλων σοβαρών ασθενειών. Οι ειδικοί, εξάλλου, εκτιμούν ότι η σημασία του εμβολίου ενός 70άρη ισοδυναμεί με 34 εμβολιασμούς νεότερων από πλευράς δημόσιας υγείας. Στην προστασία, λοιπόν, ακριβώς των συμπολιτών μας, αυτών των συμπολιτών μας, στρέφουμε τώρα την προσοχή μας. Γι’ αυτό το λόγο και ο εμβολιασμός τους καθίσταται στο εξής υποχρεωτικός. Είναι μία απόφαση που πρέπει να σας πω ότι με βασάνισε προσωπικά. Αισθάνομαι, ωστόσο, βαρύτερη την ευθύνη μου να σταθώ δίπλα στους πιο ευάλωτους έστω και αν ίσως πρόσκαιρα δυσαρεστηθούν. Δεν έχω καμία απολύτως αμφιβολία ότι με αυτή μας την πολιτική απόφαση θα σωθούν ανθρώπινες ζωές. Γιατί ο εμβολιασμός αναδεικνύεται σε κάτι περισσότερο από υποχρεωτικός. Σώζει ζωές. Είναι αναγκαίος για την υγεία. Είναι πια αναγκαίος για ολόκληρη την κοινωνία. Οι Ελληνίδες και οι Έλληνες, λοιπόν, άνω των 60 ετών που δεν έχουν εμβολιαστεί θα πρέπει έως τις 16 Ιανουαρίου, επαναλαμβάνω 16 Ιανουαρίου, να έχουν κλείσει το ραντεβού τους να κάνουν την πρώτη δόση. Θα έχουν απόλυτη προτεραιότητα στο σύστημα για να εμβολιαστούν πρώτοι. Διαφορετικά, κάθε μήνα θα επιβάλλεται διοικητικό πρόστιμο 100 ευρώ το οποίο θα βεβαιώνεται άμεσα από την ΑΑΔΕ. Και με νόμο τα χρήματα αυτά θα συγκεντρώνονται σε ένα ειδικό ταμείο το οποίο θα χρηματοδοτεί τα νοσοκομεία μας. Δεν είναι ποινή. Θα έλεγα ότι είναι ένα αντίτιμο υγείας. Ένα κίνητρο προφύλαξης, μια ώθηση ζωής αλλά πιστεύω ότι είναι και μια πράξη δικαιοσύνης απέναντι στους πολύ περισσότερους εμβολιασμένους. Δεν γίνεται σήμερα κάποιοι να στερούνται τις υπηρεσίες του συστήματος υγείας που τις έχουν ανάγκη επειδή κάποιοι άλλοι αρνούνται πεισματικά να πράξουν το αυτονόητο. Η απόφασή μου -επαναλαμβάνω- σημαίνει προστασία και όχι τιμωρία. Και μετά τα όσα ισχύουν για τους υγειονομικούς έρχεται τώρα να συμπληρώσει την εκστρατεία πειθούς την οποία ακολουθούμε επί μήνες. Θέλω να θυμίσω ότι πρώτη η Ελλάδα έθεσε κανόνες ελεγχόμενης πρόσβασης σε κλειστούς χώρους από τον Ιούλιο. Πρώτη επίσης, από τον Οκτώβριο, άνοιξε τη δυνατότητα τρίτης δόσης σε όλους τους ενήλικες. Και πρώτη έθεσε ως προϋπόθεση πλήρους εμβολιασμού για τους άνω των 60 τη χορήγηση της τρίτης δόσης. Είναι ένα σχέδιο με σταθερούς στόχους αλλά και με την ευελιξία που απαιτούν κάθε φορά οι περιστάσεις. Προχωρούμε λοιπόν με μέθοδο, με κατανόηση, αλλά και με αποφασιστικότητα. Εντοπίζουμε με ψυχραιμία πού υστερούμε και παρεμβαίνουμε στοχευμένα όταν έχουμε πια, όπως μας επιτάσσει το Σύνταγμα, εξαντλήσει κάθε άλλο μέσο. Αυτό κάνουμε και τώρα με τους συμπολίτες μας άνω των 60 που πρέπει να εμβολιαστούν. Ταυτόχρονα, όμως, προβλέπουμε. Για αυτό και ενόψει των γιορτών η πολιτεία προχωρά σε ένα ακόμη συμπληρωματικό μέτρο. Στο διάστημα από τις 6 έως τις 12 Δεκεμβρίου θα διαθέσει δωρεάν ένα self-test σε κάθε ενήλικο, εμβολιασμένο και μη, ώστε να εντοπιστούν πιθανοί ασυμπτωματικοί φορείς του ιού πριν από τα Χριστούγεννα. Η ίδια ακριβώς άσκηση θα επαναληφθεί και από τις 3 έως τις 7 Ιανουαρίου ώστε να παρακολουθήσουμε την πορεία της μετάδοσης της πανδημίας στην διάρκεια των γιορτών. Γιατί είναι σημαντικό όλοι να ελεγχόμαστε κατά τις συναθροίσεις των ημερών. Αναλυτικές ανακοινώσεις θα κάνει αύριο ο Υπουργός Υγείας, ενώ έχουμε εξασφαλίσει μέσα από την Πολιτική Προστασία ακόμα 20 εκατομμύρια self-tests και για τις ανάγκες των σχολείων μας. Κλείνω επιμένοντας στον χαρακτήρα που έχουν οι δύο νέες πρωτοβουλίες μας. Είναι μέτρα προτροπής και όχι καταστολής, είναι δίκαια μέτρα. Γιατί δεν είναι οριζόντια προς όλους αλλά αφορούν πρωτίστως εκείνους τους οποίους τελικά έχουν σκοπό να περιφρουρήσουν. Υπηρετούν, επίσης, τον διπλό στόχο να λειτουργούν η οικονομία και η κοινωνία παράλληλα με την προστασία της δημόσιας υγείας. Και τέλος προσαρμόζονται στη συγκυρία, ώστε αυτές οι γιορτές να είναι οι τελευταίες που θα περάσουμε με τη σκέψη μας στην πανδημία. Είμαι σίγουρος ότι όλοι καταλαβαίνουμε τη σημασία τους και όταν έρθουν προς ψήφιση στη Βουλή -άμεσα, τις επόμενες ημέρες- οι πολιτικές δυνάμεις ελπίζω να σταθούν στο ύψος των περιστάσεων. Οφείλουν να αρνηθούν τη διγλωσσία και να μην κρυφτούν πίσω από ευρήματα όπως η «προαιρετική υποχρεωτικότητα». Είναι καιρός να μιλήσουμε τη γλώσσα της αλήθειας και η αλήθεια είναι μόνο μία: το εμβόλιο σώζει ζωές και πρώτα και πάνω απ’ όλα τους πιο ευάλωτους. Γι’ αυτό, όπως σας είπα, δεν είναι υποχρεωτικό, είναι αναγκαίο, είναι απαραίτητο. "
2021-11-25,28049,https://www.primeminister.gr/2021/11/25/28049,Μήνυμα του Πρωθυπουργού Κυριάκου Μητσοτάκη με αφορμή την Παγκόσμια Ημέρα Εξάλειψης της Βίας κατά των Γυναικών | Ο Πρωθυπουργός της Ελληνικής Δημοκρατίας,"Η Παγκόσμια Ημέρα Εξάλειψης της Βίας κατά των Γυναικών αποτελεί μία συμβολική αφορμή να αντικρίσουμε κατάματα ένα διαχρονικό πρόβλημα. Να αντιληφθούμε ότι αυτό συμβαίνει πίσω από κλειστές πόρτες. Και να τις σπάσουμε μαζί με τη σιωπή που το τυλίγει. Γιατί το τραύμα κάθε γυναίκας είναι το τραύμα κάθε κοινωνίας, κάθε χώρας. Με το κίνημα #MeToo, πολλές γυναίκες βρήκαν το θάρρος να βγουν μπροστά και να καταγγείλουν τους θύτες τους. Αρκετές, ωστόσο, ακόμα διστάζουν. Τις καλούμε να βρουν και αυτές το κουράγιο. Να απευθυνθούν στις αρχές. Να μη σκύβουν το κεφάλι, υπομένοντας βίαιες πράξεις και συμπεριφορές. Θα έχουν τη στήριξή μας, όπως και ολόκληρης, πλέον, της ελληνικής κοινωνίας. Δεν αρκούν, όμως, τα ευχολόγια. Απαιτούνται συγκεκριμένες πρωτοβουλίες από την Πολιτεία. Και τις αναλαμβάνουμε με θάρρος: Ενεργοποιήσαμε, ήδη, εδώ και δύο χρόνια 73 Ειδικές Υπηρεσίες Αντιμετώπισης Ενδοοικογενειακής Βίας της Ελληνικής Αστυνομίας. Πολυάριθμοι αστυνομικοί εκπαιδεύτηκαν ειδικά για την ορθή διαχείριση τέτοιων περιστατικών ενώ σήμερα εγκαινιάζουμε ένα από τα έξι πιλοτικά τμήματα διαχείρισης περιστατικών ενδοοικογενειακής βίας στον Άλιμο. Διασφαλίζουμε σε συνεχή και σε 24ωρη βάση πρόσβαση των θυμάτων στην εθνικής εμβέλειας Γραμμή SOS 15900, προκειμένου να ζητούν βοήθεια και να έχουν άμεση πληροφόρηση και οδηγίες αντίδρασης. Λειτουργούμε 43 συμβουλευτικά Κέντρα σε όλη την Ελλάδα, όπου οι γυναίκες που δοκιμάζονται βρίσκουν κοινωνική, ψυχολογική, αλλά και νομική υποστήριξη. Και 19 Ξενώνες Φιλοξενίας γίνονται τα ασφαλή καταφύγιά τους. Χάρη σε ειδικά προγράμματα του ΟΑΕΔ οι κακοποιημένες γυναίκες βρίσκουν και εργασιακή στήριξη. Τέλος, εξοπλίζουμε τη Δικαιοσύνη με το απαιτούμενο νομικό πλαίσιο ώστε να τιμωρεί τους θύτες και να δικαιώνει τα θύματα. Ο νέος Ποινικός Κώδικας προβλέπει πια αυτεπάγγελτη δίωξη και αυστηρότερες ποινές για το έγκλημα. Και είμαστε στην αρχή. Θα επιμείνουμε. Θα ενθαρρύνουμε. Θα δρούμε. Γιατί όσο κινδυνεύει η γυναίκα θα κινδυνεύει η Δημοκρατία και ο Πολιτισμός μας. "
2021-11-22,28012,https://www.primeminister.gr/2021/11/22/28012,Ενημερωτικό σημείωμα για τη συνάντηση του Πρωθυπουργού με τον Οικουμενικό Πατριάρχη κ.κ. Βαρθολομαίο | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης συναντήθηκε το απόγευμα στο Μέγαρο Μαξίμου, με την AΘΠ τον Οικουμενικό Πατριάρχη κ.κ. Βαρθολομαίο, στο πλαίσιο της επίσκεψης που πραγματοποιεί στην Αθήνα για τον εορτασμό για τα 30 έτη από την εκλογή του στον Οικουμενικό Θρόνο. Κατά την έναρξη της συνάντησης ακολούθησε ο παρακάτω διάλογος: Κυριάκος Μητσοτάκης: «Πόσο χαίρομαι Παναγιώτατε που σας υποδέχομαι στην Αθήνα, στο Μέγαρο Μαξίμου, διερμηνεύοντας πιστεύω τα αισθήματα αγάπης και εκτίμησης όλων των Ελλήνων. Είναι πολύ σημαντική επίσκεψη αυτή η οποία κάνετε, που συμπίπτει και με τα 30 χρόνια της σπουδαίας διακονίας σας. Και είμαι προσωπικά πολύ συγκινημένος που μου δίνεται η δυνατότητα να σας υποδεχθώ και επίσημα με την ιδιότητα την οποία κατέχω. Θα έχουμε και πάλι την ευκαιρία να κάνουμε μία πολύ ουσιαστική συζήτηση. Ενθυμούμαι ακόμα, με εξαιρετικά αισθήματα, την επίσκεψη την οποία είχα κάνει στον τόπο σας, στην Ίμβρο, και πόσο ζεστά με είχατε υποδεχθεί. Και πράγματι είναι μια σπουδαία στιγμή, πιστεύω, η επίσκεψή σας για όλους τους Έλληνες. Οικουμενικός Πατριάρχης: Και αυτή τη φορά ως Πρωθυπουργός να μας έρθετε πάλι, θα είναι μεγάλη ενίσχυση για τους ολίγους χριστιανούς που απέμειναν εκεί. Εγώ εκφράζω, εξοχότατε, τα καλύτερα αισθήματα του Οικουμενικού Πατριαρχείου. Εμού προσωπικώς και των συνοδών μου, Αγίων Αρχιερέων, προς το πρόσωπό σας και προς το έργο το οποίο επιτελεί η κυβέρνησή σας για το καλό το ελληνικού λαού, για τους απανταχού Ορθοδόξους, για τα Πατριαρχεία τα Πρεσβυγενή. Σας είμαστε ευγνώμονες. Αυτή τη φορά ήρθα στην Ελλάδα κατόπιν προσκλήσεως του Μακαριωτάτου Αρχιεπισκόπου Αθηνών, του αγαπητού αδελφού κ. Ιερωνύμου, με τον οποίο είχαμε την ευλογία του Θεού να συλλειτουργήσουμε χθες, εν μέσω πυκνού εκκλησιάσματος. Και να γιορτάσουμε τα 30 χρόνια τα οποία με αξίωσε ο Θεός να διανύσω -μέχρι σήμερα- επί του Πατριαρχικού Θρόνου. Προσπαθώ να κάνω το καλύτερο δυνατό για την Εκκλησία και για το γένος μας. Πάντοτε με τη βοήθεια της Ελληνικής Κυβερνήσεως, της Εκκλησίας της Ελλάδος και όλων των καλών απανταχού αδελφών Ορθοδόξων, οι οποίοι σέβονται και τιμούν το Οικουμενικό μας Πατριαρχείο. Ευχαριστώ που μέσα στις πάρα πολλές απασχολήσεις σας, μόλις προ ολίγου είδα ότι μιλούσατε στη Βουλή, εξασφαλίσατε χρόνο και για μένα και για τη συνοδεία μου. Οπωσδήποτε θα έχουμε να ανταλλάξουμε πολλά πράγματα κοινού ενδιαφέροντος. Σας ευχαριστώ, λοιπόν, γι’ αυτήν την ευκαιρία που μου δίνετε και παρακαλώ να διαβιβάσετε τις καλύτερες ευχές μου στην οικογένειά σας και στους Υπουργούς σας και την ευλογία της μητρός Εκκλησίας στον ελληνικό λαό. Κυριάκος Μητσοτάκης: Σας ευχαριστώ πάρα πολύ». Ο Πρωθυπουργός ευχήθηκε στον Οικουμενικό Πατριάρχη για την επέτειο της Πατριαρχικής του διακονίας και τον ευχαρίστησε για τον άριστο τρόπο με τον οποίο ανταποκρίθηκε στην υψηλή αποστολή του. Κατά τη συνάντηση οι δύο άνδρες αντάλλαξαν απόψεις για τα εκκρεμή ζητήματα που αφορούν στο Οικουμενικό Πατριαρχείο και την ελληνική μειονότητα στην Τουρκία. Μείζον ζήτημα αποτελεί, μεταξύ άλλων, η επαναλειτουργία της Θεολογικής Σχολής της Χάλκης. Ο Πατριάρχης ενημέρωσε τον Κυριάκο Μητσοτάκη για τις τελευταίες εξελίξεις σε συνέχεια και της πρόσφατης επίσκεψής του στις ΗΠΑ και τις επαφές που είχε με την αμερικανική ηγεσία. Ο Κυριάκος Μητσοτάκης διαβεβαίωσε τον Παναγιότατο για τη διαρκή στήριξη της Ελλάδος σε διμερές και διεθνές επίπεδο στα δίκαια αιτήματα του Οικουμενικού Θρόνου που σχετίζονται με τη θρησκευτική ελευθερία των Ορθοδόξων χριστιανών στην Τουρκία, επανέλαβε την αμέριστη συμπαράσταση στην αποστολή της Μητέρας Εκκλησίας στην Κωνσταντινούπολη και διαβεβαίωσε για τη συνέχιση της προάσπισης του κύρους του Πατριαρχείου και των ιστορικών του δικαιωμάτων. Τόνισε, επίσης, πως η επαναλειτουργία της Σχολής της Χάλκης παραμένει υψηλή προτεραιότητα. Τέλος ο Πρωθυπουργός ευχαρίστησε τον Παναγιότατο για την άριστη μεταξύ τους επικοινωνία, επανέλαβε τα αισθήματα υψηλής εκτίμησης που τρέφει προς το πρόσωπό Του και εξέφρασε ικανοποίηση για την αμοιβαίως επωφελή ανταλλαγή σκέψεων και απόψεων. "
2021-11-19,27991,https://www.primeminister.gr/2021/11/19/27991,Διάλογος του Πρωθυπουργού Κυριάκου Μητσοτάκη με την Πρόεδρο της Δημοκρατίας Κατερίνα Σακελλαροπούλου κατά την έναρξη της συνάντησής τους | Ο Πρωθυπουργός της Ελληνικής Δημοκρατίας,"Κ. Μητσοτάκης: Κυρία Πρόεδρε, να σας συστήσω καταρχάς τον Κωνσταντίνο, ο οποίος με συνοδεύει σήμερα όλη μέρα. Χθες είχαμε DUOday και είναι μια ευκαιρία για νέους με ειδικές δεξιότητες να έρχονται σε χώρους εργασίας, να βλέπουν πως δουλεύουμε. Σήμερα τον έχω όλη μέρα μαζί μου. Σκέφτηκα ότι είναι καλή ιδέα να έρθει, να τον γνωρίσετε κι εσείς.
Μια πολύ ευχάριστη επίσκεψη του Κωνσταντίνου σήμερα, κυρία Πρόεδρε. Νομίζω βλέπει τι σημαίνει ένας χώρος εργασίας. Κ. Σακελλαροπούλου: Έμαθα ότι παρακολούθησε και τη σύσκεψη που κάνατε. Κ. Μητσοτάκης: Βεβαίως, παρακολούθησε τη σύσκεψη που κάναμε με τον Γάλλο Υπουργό Εξωτερικών, στη συνέχεια παρακολούθησε μια πολύ ενδιαφέρουσα παρουσίαση την οποία κάναμε με τον Υπουργό Ψηφιακής Διακυβέρνησης, καθώς από σήμερα πια, οι πολίτες δεν θα χρειάζονται να πηγαίνουν στα Κέντρα Εξυπηρέτησης Πολιτών και στην Ελληνική Αστυνομία για να βεβαιώσουν το γνήσιο της υπογραφής. Αυτό θα γίνεται ψηφιακά. Εξήγησα στον Κωνσταντίνο γιατί αυτό είναι τόσο σημαντικό και πόσο χρόνο γλιτώνουμε, και οι πολίτες και η Δημόσια Διοίκηση, και τώρα έχουμε τη χαρά να σας επισκεπτόμαστε. Κ. Σακελλαροπούλου: Να τον έχουμε συντροφιά. Κ. Μητσοτάκης: Του εξηγούσα ότι κάθε μήνα ο Πρωθυπουργός έρχεται και επισκέπτεται την Πρόεδρο της Δημοκρατίας για να την ενημερώσει για τις τρέχουσες εξελίξεις, οι οποίες κυρία Πρόεδρε και αυτό το μήνα αφορούν το μέτωπο της πανδημίας. Είχα την ευκαιρία όπως είδατε χθες, να κάνω μια σειρά από πρόσθετες εξαγγελίες για την πολιτική την οποία θα ακολουθήσουμε από δω και στο εξής, τουλάχιστον μέχρι και τις γιορτές των Χριστουγέννων. Νομίζω ότι είναι πολύ σημαντικό να εκπέμπεται ένας ενιαίος λόγος και ένα ενιαίο μήνυμα από πλευράς Κυβέρνησης, καθώς οι πολίτες είναι δικαιολογημένα ανήσυχοι. Το κεντρικό μήνυμα το οποίο μετέφερα και χθες και το οποίο υπηρετούν και τα μέτρα που ανακοινώσαμε είναι προφανώς ότι πρέπει να στρέψουμε την προσοχή μας στους πολίτες μεγαλύτερης ηλικίας, διότι αυτοί κινδυνεύουν περισσότερο, να πείσουμε αυτούς οι οποίοι ακόμη δεν έχουν πειστεί να κάνουν την πρώτη δόση, και να ενθαρρύνουμε, διότι εκεί εκ των πραγμάτων η προσπάθεια είναι πιο εύκολη, αυτούς οι οποίοι έχουν κάνει τις δύο πρώτες δόσεις, να κάνουν την αναμνηστική 3η δόση. Γι’ αυτό και προσδιορίσαμε ότι στο επτάμηνο θα λήγει ουσιαστικά το Πιστοποιητικό Εμβολιασμού, αν και θεωρώ ότι όσοι έχουν κάνει την 1η και τη 2η δόση, δεν χρειάζονται ιδιαίτερη ενθάρρυνση για να κάνουν την 3η δόση. Ταυτόχρονα, επιβάλλαμε κάποιους πρόσθετους περιορισμούς στους ανεμβολίαστους συμπολίτες μας, ενθαρρύνοντάς τους να κάνουν το βήμα και να εμβολιαστούν. Θέλω να σας ενημερώσω ότι τις τελευταίες εβδομάδες είχαμε μια σημαντική αύξηση, ως προς το ενδιαφέρον και για 1η δόση αλλά και για αναμνηστική δόση, αυτό έγινε ακόμη πιο έντονο μετά τις χθεσινές εξαγγελίες και πιστεύω ότι θα κάνουμε σημαντικά βήματα προόδου τις επόμενες εβδομάδες να ενισχύσουμε ακόμα περισσότερο το τείχος ανοσίας. Υποστηρίζουμε, ταυτόχρονα, τις δομές του Εθνικού Συστήματος Υγείας με όλες τις δυνάμεις που έχουμε στη διάθεσή μας. Προχωράμε στην επίταξη υπηρεσιών όπου αυτό είναι απαραίτητο, σε πρώτη φάση στη Βόρειο Ελλάδα. Είμαστε σε απόλυτη συνεργασία με τον ιδιωτικό τομέα, ουσιαστικά, δημιουργώντας ένα ενιαίο εθνικό σύστημα υγείας το οποίο συμπεριλαμβάνει και δημόσιες και στρατιωτικές και ιδιωτικές δομές και πιστεύω θα το ξεπεράσουμε αυτό το κύμα. Και η έκκληση την οποία κάνω στο πλαίσιο της επίσκεψης μου, είναι να μην έχουμε αχρείαστους θανάτους, διότι δυστυχώς η Ελλάδα δεν είναι στα ποσοστά εμβολιασμού που βρίσκονται κάποιες άλλες Ευρωπαϊκές χώρες. Είμαστε περίπου στον ευρωπαϊκό μέσο όρο, αλλά μπορούμε να είμαστε πολύ καλύτεροι. Και όσο αυξάνονται τα ποσοστά εμβολιασμού τόσο μειώνονται οι νοσηλείες και τόσο περιορίζονται οι αχρείαστοι θάνατοι. Και δεν θα κουραστούμε να επιμένουμε στην στήριξη του εμβολιαστικού προγράμματος και θέλω να ευχαριστήσω κι εσάς για τον ενθουσιασμό με τον οποίο μεταφέρετε πάντα το μήνυμα του εμβολιασμού. Κ. Σακελλαροπούλου: Πρώτα πρώτα χαίρομαι πολύ κύριε Πρόεδρε για την παρουσία του Κωνσταντίνου σήμερα εδώ. Στην καρδιά της Δημοκρατίας είναι και η αρχή του κοινωνικού κράτους, είναι η προστασία όλων των συμπολιτών μας και όσων έχουν κάποιες αδυναμίες ή ανήκουν σε μια ευάλωτη ομάδα. Σε όλους πρέπει να διασφαλίζουμε να έχουν ισότιμη πρόσβαση. Όλοι έχουν κάποιες αρετές που πρέπει να έχουν την ευκαιρία να τις αποδείξουν. Το σημαντικό είναι λοιπόν η κοινωνία μας να δίνει την ευκαιρία να μας περιλαμβάνει όλους. Και αυτή η μικρή συμβολική κίνηση είναι σημαντική πραγματικά και χαίρομαι ιδιαίτερα που τον γνωρίζω. Έχω ακούσει τόσα γι’ αυτόν και για τις ικανότητες του στην εξωτερική πολιτική, απ’ ό,τι πληροφορήθηκα. Για τον εμβολιασμό ειλικρινά σκεφτόμουν αυτές τις μέρες ότι πια έχουν στερέψει οι λέξεις. Τι άλλο έχει να πει κανείς. Ήρθε ένα δώρο πραγματικά σ’ αυτή την τόσο δυστοπική κατάσταση που βιώνουμε και σαν να το αποκρούουμε. Και απορούσα και σκέφτομαι πώς άνθρωποι, με όποια επιρροή ασκούν στους γύρω τους, τους αποτρέπουν, τους απαγορεύουν, δεν τους προτρέπουν να εμβολιαστούν, πώς συμβιώνουν μετά με αυτό. Όταν τους οδηγούν πολλές φορές στην ουσία σε κίνδυνο ζωής, πολλές φορές και σε θάνατο. Κάποιοι είναι υπαίτιοι για όλα αυτά που γίνονται. Και θα ήθελα και εγώ μαζί σας να απευθύνω ακόμα μια φορά αυτή την έκκληση, αυτή την υπέρτατη επίδειξη αλληλεγγύης, ότι όσο μπορούμε να πείσουμε ο καθένας, όλοι μας, χωρίς αν, χωρίς ύφος, χωρίς σκέψη για πολιτικό κόστος, χωρίς να κλείνουμε το μάτι σε ενδεχόμενα άλλα πολιτικά οφέλη ή δισταγμούς, όλοι ανενδοίαστα να στηρίξουμε αυτή την προσπάθεια, τον εμβολιασμό. Είναι ο μόνος δρόμος που έχουμε και θέλω να πιστεύω ότι θα το καταφέρουμε. Κ. Μητσοτάκης: Και αυτό που είναι ενδιαφέρον κυρία Πρόεδρε, είναι ότι τις τελευταίες εβδομάδες, σχεδόν 400.000 συμπολίτες μας, έκαναν το βήμα να κλείσουν ραντεβού πρώτης δόσης. Και το έκαναν τώρα. Δεν το έκαναν πριν από κάποιους μήνες. Αυτό σημαίνει ότι δεν πρέπει να εγκαταλείψουμε την προσπάθεια. Αντιθέτως, και ο καχύποπτος και ο επιφυλακτικός, και αυτός ο οποίος μπορεί να επηρεάζεται από κάποιους –χρησιμοποίησα χθες συνειδητά τη λέξη “τσαρλατάνους”- οι οποίοι του λένε πράγματα τα οποία βρίσκονται σε πλήρη αντίθεση με τα επιστημονικά δεδομένα που έχουμε στη διάθεσή μας και αυτοί οι συμπολίτες μας πιστεύω ότι μπορούν να πειστούν από ένα πλέγμα επιχειρημάτων από τη μία, και μιας πιο δύσκολης πραγματικότητας, που θα κληθούν να αντιμετωπίσουν εφόσον επιλέξουν να παραμείνουν ανεμβολίαστοι. Άρα δεν υπάρχει ουσιαστικά ένας σκληρός διαχωρισμός μεταξύ εμβολιασμένων και ανεμβολίαστων. Και οι ανεμβολίαστοι, πιστεύω ότι έχουμε τη δυνατότητα, ένα μεγάλο ποσοστό τουλάχιστον, όχι όλους, ένα μεγάλο ποσοστό, να τους πείσουμε να κάνουν αυτό το βήμα. Ήθελα επίσης να σας ενημερώσω πολύ σύντομα ότι στο ταξίδι το οποίο έκανα στο Ηνωμένο Βασίλειο και στην συνάντηση που είχα με τον Βρετανό Πρωθυπουργό, έθεσα μετ΄ επιτάσεως το ζήτημα της επιστροφής, της επανένωσης των γλυπτών του Παρθενώνα, της επιστροφής στο φυσικό τους χώρο που δεν είναι άλλος από το Μουσείο της Ακρόπολης. Τόνισα ότι αυτή η επιλογή της Κυβέρνησης να αναδείξει το ζήτημα αυτό δεν είναι μια πρόσκαιρη τακτική κίνηση, είναι μια επιλογή η οποία θα έχει στρατηγικό βάθος και μάλιστα ανέφερα και χαριτολογώντας, ότι ένας Πρωθυπουργός ο οποίος έχει τόσο μεγάλη αγάπη για την κλασική Ελλάδα, όπως ο Μπόρις Τζόνσον, θα είναι ο πρώτος ο οποίος θα έπρεπε να σπεύσει να υιοθετήσει το εγχείρημα αυτό. Θα είναι ένας μακρύς δρόμος αυτός. Πιστεύω όμως ότι θα έχουμε μια στρατηγική κι ένα σχέδιο, ώστε τελικά αυτή η μεγάλη εθνική προσπάθεια που έχει ξεκινήσει εδώ και πολλές δεκαετίες, κάποια στιγμή θα τελεσφορήσει. Κ. Σακελλαροπούλου: Τα παρακολούθησα κύριε Πρόεδρε, πράγματι με πολύ ενδιαφέρον, από τη δεκαετία του ΄80, το ΄84-΄86 που το έθεσε η Μελίνα Μερκούρη, είναι πάντα ένα εθνικό αίτημα, υποστηρίζεται πάντοτε με μικρότερη ή μεγαλύτερη ένταση. Και πρόσφατα, όπως ξέρετε, η UNESCO, εκτός από τις συστάσεις, έλαβε και απόφαση, στην οποία παίρνει θέση σαφή ότι η Ελλάδα έχει δίκαιο να διεκδικεί την επανένωση των μαρμάρων του Παρθενώνα. Θυμόμαστε όλοι τη Μελίνα που έχει πει ότι «και αν έχω πεθάνει, θα αναστηθώ για τα δω να γυρίζουν». Νομίζω ότι δεν θα μας άφηνε η ίδια να εγκαταλείψουμε αυτόν τον αγώνα. Είναι δύσκολος αγώνας, είναι όλο αυτό το μπλέξιμο το δήθεν νομικό, αν είναι ζήτημα της Κυβέρνησης ή των Μουσείων, νομίζω όμως ότι σιγά σιγά ξεκαθαρίζουν τα πράγματα, δεν είναι απλό το θέμα. Εγώ έχω συγκρατήσει μια άλλη φράση της Μελίνας, μου έχει μείνει πάρα πολύ έντονα, με είχε φορτίσει τότε, «τα μάρμαρα θα γυρίσουν και θα ‘ναι μέρα-μεσημέρι» και λέω τώρα εύχομαι αυτό το μεσημέρι να είμαστε κάποιοι να το δούμε αυτό, αλλά εν πάση περιπτώσει και για τις επόμενες γενιές αξίζει κανείς να μάχεται, νομίζω. Κ. Μητσοτάκης: Η μάχη, είναι μια μάχη σε επίπεδο Κυβέρνησης, σε επίπεδο Βρετανικού Μουσείου, αλλά και σε επίπεδο βρετανικής κοινής γνώμης, η οποία πιστεύω ότι εκπαιδεύεται ολοένα περισσότερο και αρχίζει πια και στηρίζει με μεγαλύτερη θέρμη αυτό το αίτημα. "
2021-11-19,27988,https://www.primeminister.gr/2021/11/19/27988,Ενημερωτικό σημείωμα για τη σύσκεψη υπό τον Πρωθυπουργό Κυριάκο Μητσοτάκη για την παρουσίαση της ψηφιακής βεβαίωσης του γνησίου υπογραφής για όλα τα ιδιωτικά έγγραφα | Ο Πρωθυπουργός της Ελληνικής Δημοκρατίας,"Δύο νέες υπηρεσίες «δίπλα» στις εμβληματικές υπηρεσίες Υπεύθυνης Δήλωσης και Εξουσιοδότησης παρουσιάστηκαν στον Πρωθυπουργό Κυριάκο Μητσοτάκη και τίθενται άμεσα σε διαθεσιμότητα, από σήμερα, στην υπηρεσία των πολιτών. Με αυτό τον τρόπο ολοκληρώνονται και ψηφιοποιούνται πλήρως μέσω του gov.gr οι υπηρεσίες που άπτονται του γνησίου υπογραφής για πολίτες και επιχειρήσεις. Πρόκειται για μια από τις υπηρεσίες που χρησιμοποιούνται πιο συχνά από πολίτες και επιχειρήσεις μέσω των ΚΕΠ για μια πληθώρα διαδικασιών και αναγκών. «Σήμερα θα μιλήσουμε για μία πολύ σημαντική, για μία ακόμα πολύ σημαντική, ψηφιακή εφαρμογή, η οποία έρχεται να διευκολύνει πολίτες αλλά και υπαλλήλους. Είναι η ψηφιακή βεβαίωση εγγράφων και συμφωνητικών που μαζί με την ηλεκτρονική υπεύθυνη δήλωση και την ψηφιακή εξουσιοδότηση, συγκροτούν τον μεγάλο όγκο συναλλαγών μέσω του gov.gr», ανέφερε ο Κυριάκος Μητσοτάκης. «Σύμφωνα με τα στοιχεία που είδα, αυτές οι τρεις υπηρεσίες στο παρελθόν απαιτούσαν σχεδόν 30 εκατομμύρια επισκέψεις ετησίως στα Κέντρα Εξυπηρέτησης Πολιτών. Οπότε καθώς σήμερα που κλείνουμε τον κύκλο αυτόν μέσα από την ψηφιακή βεβαίωση του γνησίου της υπογραφής -για να το πούμε έτσι με απλά λόγια όπως το αντιλαμβάνονται οι πολίτες- δίνουμε ακόμα μία ψηφιακή υπηρεσία στους πολίτες. Θα τους διευκολύνει σημαντικά. Θα απελευθερώσει σημαντικότατο χρόνο απασχόλησης δημοσίων υπαλλήλων και στα Κέντρα Εξυπηρέτησης Πολιτών, αλλά και στα Αστυνομικά Τμήματα. Θα δώσει τη δυνατότητα, δηλαδή, και στους αστυνομικούς μας αντί να απασχολούνται με διοικητικές υπηρεσίες γραφείου, να βγουν περισσότερο στο δρόμο και να ασχοληθούν με τον πυρήνα της δουλειάς τους που είναι η προστασία του πολίτη», τόνισε ο Πρωθυπουργός. Ο Κυριάκος Μητσοτάκης κατά την έναρξη της σύσκεψης σύστησε στους συμμετέχοντες τον Κωνσταντίνο που βρίσκεται σήμερα στο πλευρό του. «Επιτρέψτε μου, καταρχάς, να κάνω τις απαραίτητες συστάσεις. Έχουμε, σήμερα, μαζί μας τον Κωνσταντίνο. Όπως ίσως ξέρετε, χθες ήταν η DUOday. Είναι μία μέρα στην οποία άτομα με ειδικές δεξιότητες έρχονται σε δημόσιους φορείς για να μπορέσουν να αποκτήσουν μία πρώτη επαφή με τον κόσμο της εργασίας, καθώς ο σκοπός μας είναι νέοι συμπολίτες μας σαν τον Κωνσταντίνο, να έχουν τη δυνατότητα, τελικά, να εργαστούν. Οπότε σήμερα ανοίξαμε την πόρτα του Μεγάρου Μαξίμου στον Κωνσταντίνο και στη μητέρα του που έχουμε τη χαρά να την έχουμε μαζί μας. Μας συνοδεύει όλο το πρωινό. Πριν ήταν μαζί μας στη συνάντηση που είχαμε με τον Γάλλο Υπουργό Εξωτερικών, σήμερα θα παρακολουθήσει όλα αυτά τα πολύ ενδιαφέροντα για τα οποία θα έχουμε την ευκαιρία να μιλήσουμε στη συνέχεια και μετά θα έχω τη χαρά να τον πάρω μαζί μου για να επισκεφτούμε την Πρόεδρο της Δημοκρατίας στα πλαίσια της τακτικής μηνιαίας μας συνάντησης». O Υπουργός Επικρατείας και Ψηφιακής Διακυβέρνησης, Κυριάκος Πιερρακάκης, μεταξύ άλλων, τόνισε: «Όλα τα έγγραφα του γνησίου αποκτούν το δικό τους ψηφιακό σπίτι και βέβαια θα βρίσκονται και στη θυρίδα του Πολίτη. Όλα τα έγγραφα τα οποία θα αποκτούν βεβαίωση γνησίου υπογραφής από το gov.gr, σαν pdf θα έχουν πάνω τους ένα QR code και έτσι θα μπορεί κανείς πλέον να επιβεβαιώσει πραγματικά και όχι μόνο οπτικά, αν τα έγγραφα αυτά είναι γνήσια. Γιατί θα υπάρχουν και στο φυσικό και στον ψηφιακό κόσμο. Και βέβαια ως συνέχεια του νόμου 4727/2020 που τώρα θα τον εξειδικεύσουμε, τα παραγόμενα έγγραφα θα έχουν την υποχρέωση να τα δέχονται όλοι οι φορείς του δημόσιου και του ιδιωτικού τομέα στη χώρα μας». Αναλυτικά η εισαγωγική τοποθέτηση του Πρωθυπουργού: «Επιτρέψτε μου, καταρχάς, να κάνω τις απαραίτητες συστάσεις. Έχουμε, σήμερα, μαζί μας τον Κωνσταντίνο. Όπως ίσως ξέρετε, χθες ήταν η DuoDay. Είναι μία μέρα στην οποία άτομα με ειδικές δεξιότητες έρχονται σε δημόσιους φορείς για να μπορέσουν να αποκτήσουν μία πρώτη επαφή με τον κόσμο της εργασίας, καθώς ο σκοπός μας είναι νέοι συμπολίτες μας σαν τον Κωνσταντίνο, να έχουν τη δυνατότητα, τελικά, να εργαστούν. Οπότε σήμερα ανοίξαμε την πόρτα του Μεγάρου Μαξίμου στον Κωνσταντίνο και στη μητέρα του που έχουμε τη χαρά να την έχουμε μαζί μας. Μας συνοδεύει όλο το πρωινό. Πριν ήταν μαζί μας στη συνάντηση που είχαμε με τον Γάλλο Υπουργό Εξωτερικών, σήμερα θα παρακολουθήσει όλα αυτά τα πολύ ενδιαφέροντα για τα οποία θα έχουμε την ευκαιρία να μιλήσουμε στη συνέχεια και μετά θα έχω τη χαρά να τον πάρω μαζί μου για να επισκεφτούμε την Πρόεδρο της Δημοκρατίας στα πλαίσια της τακτικής μηνιαίας μας συνάντησης. Οπότε καλώς ήρθες Κωνσταντίνε και χαιρόμαστε πάρα πολύ που σε έχουμε μαζί μας. Σήμερα θα μιλήσουμε για μία πολύ σημαντική, για μία ακόμα πολύ σημαντική, ψηφιακή εφαρμογή η οποία έρχεται να διευκολύνει πολίτες, αλλά και υπαλλήλους. Είναι η ψηφιακή βεβαίωση εγγράφων και συμφωνητικών που μαζί με την ηλεκτρονική υπεύθυνη δήλωση και την ψηφιακή εξουσιοδότηση, συγκροτούν τον μεγάλο όγκο συναλλαγών μέσω του gov.gr. Σύμφωνα με τα στοιχεία που είδα, αυτές οι τρεις υπηρεσίες στο παρελθόν απαιτούσαν σχεδόν 30 εκατομμύρια επισκέψεις ετησίως στα Κέντρα Εξυπηρέτησης Πολιτών, οπότε καθώς σήμερα που κλείνουμε τον κύκλο αυτόν μέσα από την ψηφιακή βεβαίωση του γνησίου της υπογραφής -για να το πούμε έτσι με απλά λόγια όπως το αντιλαμβάνονται οι πολίτες- δίνουμε ακόμα μία ψηφιακή υπηρεσία στους πολίτες. Θα τους διευκολύνει σημαντικά. Θα απελευθερώσει σημαντικότατο χρόνο απασχόλησης δημοσίων υπαλλήλων και στα Κέντρα Εξυπηρέτησης Πολιτών, αλλά και στα Αστυνομικά Τμήματα. Θα δώσει τη δυνατότητα, δηλαδή, και στους αστυνομικούς μας αντί να απασχολούνται με διοικητικές υπηρεσίες γραφείου, να βγουν περισσότερο στο δρόμο και να ασχοληθούν με τον πυρήνα της δουλειάς τους που είναι η προστασία του πολίτη. Και χαίρομαι Υπουργέ μου, γιατί η σημερινή εξέλιξη, αποτελεί -κατά κάποιο τρόπο- τον απόγονο μιας άλλης παλαιότερης, της εισαγωγής της ηλεκτρονικής υπογραφής στα δημόσια έγγραφα, την οποία είχα προωθήσει για πρώτη φορά το 2013, ως Υπουργός Διοικητικής Μεταρρύθμισης και Ηλεκτρονικής Διακυβέρνησης, όπως θα θυμάται και ο Γραμματέας του Υπουργείου, ο Λεωνίδας Χριστόπουλος, ο οποίος είναι μαζί μας σήμερα. Από τότε η ψηφιοποίηση ουσιαστικά έμεινε στάσιμη, μέχρι να αποκτήσει αυτήν τη νέα ορμή από το καλοκαίρι του 2019 έως σήμερα. Γιατί δεν νομίζω ότι είναι μία τομή μόνο στην υπέρβαση της γραφειοκρατίας, αλλά και ένα μέτρο ενδυνάμωσης του πολίτη και τελικά καλύτερης λειτουργίας της Δημοκρατίας μας. Αναμένω, λοιπόν, με πολύ ενδιαφέρον να μας παρουσιάσετε αυτή τη νέα πολύ σημαντική ψηφιακή υπηρεσία». Ενισχύεται το οπλοστάσιο του ψηφιακού κράτους Με την ψηφιοποίηση και απλοποίηση της διαδικασίας του γνησίου υπογραφής οι πολίτες θα κερδίσουν σημαντικό παραγωγικό χρόνο ενώ ενδυναμώνεται ψηφιακά το σύνολο της κοινωνίας αλλά και του απόδημου Ελληνισμού καθώς αυτή η διαδικασία όντας πλέον ψηφιακή θα μπορεί να ολοκληρωθεί από οπουδήποτε και οποτεδήποτε μέσω του gov.gr. Σημειώνεται ότι η υπηρεσία είναι προσβάσιμη από το docs.gov.gr και από το portal του gov.gr ενώ ο χρήστης κάνει login με κωδικούς taxisnet ή τραπεζών για λόγους αυξημένης ασφάλειας. Δηλαδή πρέπει να έχει πιστοποιημένο κινητό τηλέφωνο στο Εθνικό Μητρώο Επικοινωνίας, και ανεβάζει το αρχείο στο οποίο θέλει να βεβαιώσει το γνήσιο της υπογραφής του ψηφιακά. Αμέσως, η διαδικασία ολοκληρώνεται και ο χρήστης αποκτά το παραγόμενο έγγραφο το οποίο έχει βεβαιωθεί ψηφιακά το γνήσιο του χρήστη βάση της ψηφιακής υπογραφής του gov.gr και των προσωπικών στοιχείων του (Όνομα, Επώνυμο, Πατρώνυμο, ΑΦΜ) εξομοιώνοντας τη φυσική παρουσία σε ΚΕΠ (εκεί το ταυτοποιητικό στοιχείο για την επιβεβαίωση θα ήταν ο ΑΔΤ αντί του ΑΦΜ). Σε περίπτωση πολλαπλών υπογραφόντων, δηλαδή στην περίπτωση του ιδιωτικού συμφωνητικού, ο χρήστης καταχωρεί τα ΑΦΜ και όνομα, επώνυμο των συνυπογραφόντων, οι οποίοι λαμβάνουν τη δυνατότητα να υπογράψουν το έγγραφο. Όταν ολοκληρωθεί η διαδικασία και από τον τελευταίο συνυπογράφων, τότε το έγγραφο εμφανίζεται ψηφιακά βεβαιωμένο στις θυρίδες τους στο my.gov.gr. Στη σύσκεψη συμμετείχαν ο Υπουργός Επικρατείας και Ψηφιακής Διακυβέρνησης, Κυριάκος Πιερρακάκης, ο Υπουργός Επικρατείας, Γιώργος Γεραπετρίτης, ο Υπουργός Επικρατείας, αρμόδιος για τον Συντονισμό του Κυβερνητικού Έργου, Άκης Σκέρτσος, ο Υφυπουργός Ψηφιακής Διακυβέρνησης, αρμόδιος για θέματα απλούστευσης διαδικασιών, Γιώργος Γεωργαντάς, ο Υφυπουργός Ψηφιακής Διακυβέρνησης, αρμόδιος για τις τηλεπικοινωνίες και το Κτηματολόγιο, Θεόδωρος Λιβάνιος, ο Γενικός Γραμματέας Πληροφοριακών Συστημάτων Δημόσιας Διοίκησης, Δημοσθένης Αναγνωστόπουλος, ο Γενικός Γραμματέας Ψηφιακής Διακυβέρνησης και Απλούστευσης Διαδικασιών, Λεωνίδας Χριστόπουλος, ο Πρόεδρος Γνωμοδοτικής Επιτροπής ΕΔΥΤΕ & Κοσμήτορας Σχολής Ηλεκτρολόγων Μηχανικών και Μηχανικών ΗΥ, Άρης Κοζύρης και ο Διευθυντής του Γραφείου Τύπου Πρωθυπουργού, Δημήτρης Τσιόδρας. "
2021-11-19,27984,https://www.primeminister.gr/2021/11/19/27984,Ενημερωτικό σημείωμα για τη συνάντηση του Πρωθυπουργού Κυριάκου Μητσοτάκη με τον Υπουργό Εξωτερικών της Γαλλίας Jean-Yves Le Drian | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης συναντήθηκε το πρωί στο Μέγαρο Μαξίμου με τον Υπουργό Εξωτερικών της Γαλλίας, Jean-Yves Le Drian, ο οποίος βρίσκεται στη χώρα μας ώστε να συμμετάσχει στις εργασίες της Τετραμερούς Συνόδου Υπουργών Εξωτερικών Ελλάδας, Αιγύπτου, Κύπρου και Γαλλίας. Κατά τη διάρκεια της συνάντησης έγινε επισκόπηση των περιφερειακών και διεθνών εξελίξεων. Εξετάστηκαν επίσης τρόποι ενίσχυσης των πολυεπίπεδων διμερών σχέσεων, με έμφαση στους τομείς της άμυνας και της οικονομίας, στη βάση πλέον και της ελληνογαλλικής συμφωνίας Στρατηγικής Εταιρικής Σχέσης. Ο Πρωθυπουργός εξέφρασε τη γενική στήριξη της Ελλάδας στις προτεραιότητες που έχει θέσει η Γαλλία ενόψει της ανάληψης της εκ περιτροπής Προεδρίας του Συμβουλίου της Ευρωπαϊκής Ένωσης, το πρώτο εξάμηνο του 2022. Στη συνάντηση έλαβαν μέρος, από ελληνικής πλευράς, ο Υπουργός Εξωτερικών Νίκος Δένδιας, η Διευθύντρια του Διπλωματικού Γραφείου του Πρωθυπουργού Πρέσβης Ελένη Σουρανή και η Πρέσβης Άννα-Μαρία Μπούρα, αρμόδια ευρωπαϊκών υποθέσεων στο Διπλωματικό Γραφείο του Πρωθυπουργού. Στη συνάντηση παραβρέθηκε επίσης ο 26χρονος Κωνσταντίνος Ρόζης, ο οποίος παρακολουθεί την εργασία του Πρωθυπουργού στο πλαίσιο της ημέρας DUOday 2021. Κατά την έναρξη της συνάντησης ο Πρωθυπουργός και ο Υπουργός Εξωτερικών της Γαλλίας είχαν τον ακόλουθο διάλογο: Κυριάκος Μητσοτάκης: Χαίρομαι πολύ που βρίσκεστε στην Αθήνα για την πολύ σημαντική τετραμερή υπουργική σύνοδο που έχουμε με την Κύπρο και την Αίγυπτο. Όπως γνωρίζετε, θεωρούμε αυτό το σχήμα συνεργασίας πολύ σημαντικό. Εκτιμούμε ιδιαίτερα τη συμμετοχή της Γαλλίας. H επίσκεψή σας λαμβάνει χώρα λίγες εβδομάδες μετά τη σύναψη της συμφωνίας Στρατηγικής Εταιρικής Σχέσης, η οποία αναβάθμισε τη σχέση μας σε ιστορικά υψηλό επίπεδο. Είμαστε λοιπόν εξαιρετικά χαρούμενοι που σας υποδεχόμαστε σήμερα στην Αθήνα. Jean-Yves Le Drian: Σας ευχαριστώ πολύ κ. Πρωθυπουργέ. Είμαι πολύ χαρούμενος που βρίσκομαι εδώ και συναντώ εσάς καθώς και τον συνάδελφό μου, τον Νίκο, με τον οποίο έχουμε διαχρονική σχέση, θα μπορούσαμε να πούμε, άλλωστε συναντιόμαστε συχνά. Όμως είμαι πολύ χαρούμενος που είμαι εδώ γιατί αυτή η επίσκεψη λαμβάνει χώρα μετά τη σύναψη της συμφωνίας για τη Στρατηγική Εταιρική Σχέση, που αποτελεί ένα ουσιαστικής σημασίας ζήτημα ασφάλειας και συνεργασίας. Είμαι χαρούμενος που είμαι εδώ σε μία χρονική συγκυρία που οι σχέσεις ανάμεσα στη Γαλλία και την Ελλάδα βρίσκονται σε εξαιρετικό επίπεδο. Και επίσης σε μία συγκυρία εορταστική καθότι γιορτάζουμε τα 200 χρόνια από την έναρξη της Ελληνικής Επανάστασης. Είναι μια στιγμή που πρέπει να δράσουμε από κοινού σε πολλά θέματα που απασχολούν και τις δύο χώρες. Πιο συγκεκριμένα, αναφέρομαι σε ζητήματα ασφάλειας, κυριαρχίας και κυριαρχιών στη Μεσόγειο. Αυτό θα είναι το αντικείμενο της τετραμερούς διάσκεψης που θα λάβει χώρα σε λίγη ώρα, μετά από πρωτοβουλία του ομολόγου μου, του κ. Δένδια. Θα ήθελα, λοιπόν, να πω ότι είναι μεγάλη μου χαρά που σας συναντώ ξανά, που μου κάνετε την τιμή να με υποδέχεστε. Θα ήθελα επίσης να σας μεταφέρω τους χαιρετισμούς και την εκτίμηση του Προέδρου της Γαλλικής Δημοκρατίας, που γνωρίζετε καλά. "
2021-11-18,27977,https://www.primeminister.gr/2021/11/18/27977,Μήνυμα του Πρωθυπουργού Κυριάκου Μητσοτάκη προς τους πολίτες για την πανδημία και τα μέτρα για την προστασία της δημόσιας υγείας | Ο Πρωθυπουργός της Ελληνικής Δημοκρατίας,"Συμπολίτες μου, Επικοινωνώ και πάλι μαζί σας για να παρουσιάσω την πραγματική κατάσταση της πανδημίας στη χώρα μας. Να μοιραστώ τις σκέψεις μου για την έξαρση του τέταρτου κύματος που χτυπά ολόκληρη την Ευρώπη. Αλλά και να ανακοινώσω τις αποφάσεις της κυβέρνησης για το πώς πρέπει να προχωρήσουμε μπροστά από εδώ και στο εξής. Η εμφάνιση της μετάλλαξης Δέλτα δυστυχώς επιβράδυνε τον επίλογο του κορονοϊού σε όλο τον κόσμο. Όμως παντού, τώρα, το εμβόλιο δίνει τη νίκη στον άνθρωπο και όχι στην ασθένεια. Στην υγεία και όχι στον πόνο. Στην ελευθερία και όχι στους περιορισμούς. Γιατί όπου ο εμβολιασμός προχωρεί, ο ιός υποχωρεί. Το βλέπουμε να συμβαίνει σε χώρες με μεγαλύτερα ποσοστά θωράκισης από εμάς, ειδικά στις μεγαλύτερες ηλικίες. Για παράδειγμα, στην Πορτογαλία ή στη Δανία μπορεί τα κρούσματα να αυξάνονται όμως εκεί τα νοσοκομεία και οι ΜΕΘ δεν γεμίζουν ασθενείς. Ούτε και οι απώλειες είναι μεγάλες. Σήμερα, έχουν επιλέξει το εμβόλιο πάνω από 7 εκατομμύρια Έλληνες. Τρεις στους τέσσερις ενήλικες. Ωστόσο, 575.000 συμπολίτες άνω των 60 παραμένουν απροστάτευτοι και ξέρουμε ότι αυτούς χτυπά πιο σοβαρά ο ιός. Ενώ σχεδόν 1,5 εκατ. της ίδιας ομάδας συμπλήρωσαν 6 μήνες από τον εμβολιασμό τους. Αν και προστατευμένοι γίνονται πιο ευάλωτοι, καθώς έχουν λιγότερα αντισώματα. Η επιστήμη, άλλωστε, μας προειδοποιεί ότι με τον καιρό η άμυνα του οργανισμού μας εξαντλείται. Συνεπώς, γίνεται καθοριστική και η ενισχυτική δόση του εμβολίου. Κι αυτό το στοιχείο είναι που συμπληρώνει τον κύριο στόχο μας: όλοι οι μεγαλύτεροι να κάνουν την πρώτη δόση και όλοι οι ήδη εμβολιασμένοι την τρίτη. Σε αυτά τα δεδομένα κρύβεται και η αλήθεια για την πίεση στο Σύστημα Υγείας: σχεδόν εννέα στους δέκα ασθενείς που δοκιμάζονται, αυτή την ώρα, στις ΜΕΘ μας είναι ανεμβολίαστοι. Και όσοι νοσούν σοβαρά είτε δεν εμβολιάστηκαν καθόλου είτε δεν ενίσχυσαν την άμυνα του οργανισμού τους με την υπενθυμιστική δόση. Πρόκειται, λοιπόν, πράγματι για πανδημία ανεμβολίαστων, αφού οι εμβολιασμένοι ακόμα και να νοσήσουν θα έχουν ήπιες συνέπειες. Σκεφτείτε ότι αν είχαμε τα ποσοστά θωρακισμένων ηλικιωμένων της Πορτογαλίας -και η Ελλάδα, θυμίζω, είναι δεύτερη στις μεγάλες ηλικίες στην Ευρώπη- οι διασωληνώσεις θα ήταν πέντε φορές λιγότερες. Ειδικά στη Βόρεια Ελλάδα, οι γιατροί και οι νοσηλευτές μας κρατούν ετοιμοπόλεμες τις δομές υγείας με υπεράνθρωπες προσπάθειες. Γι’ αυτό, μαζί με την ευγνωμοσύνη μου, επαναλαμβάνω τη δέσμευση πως θα σταθώ δίπλα τους. Αναγνωρίζοντας ότι μαζί, μέσα στην περιπέτεια, χτίζουμε το νέο ΕΣΥ που όλοι θέλουμε. Κάνω για ακόμα μία φορά έκκληση να σταματήσουν ορισμένοι να προσπαθούν να αποκομίσουν πρόσκαιρα οφέλη, κομματικοποιώντας το ανθρώπινο δράμα. Σήμερα χρειαζόμαστε όσο ποτέ καθαρό μυαλό και ενότητα. Όχι εργαλειοποίηση του πόνου και διγλωσσία, αλλά συγκεκριμένες και ρεαλιστικές προτάσεις. Η Ελλάδα θρηνεί αχρείαστες απώλειες γιατί πολύ απλά δεν έχει τα ποσοστά εμβολιασμού άλλων ευρωπαϊκών χωρών. Κι αυτό παρά την άρτια εκστρατεία που οργάνωσε. Κυβέρνηση και κοινωνία, όμως, υπογράψαμε μαζί ένα συμβόλαιο τιμής: να μην ξανακλείσουμε, με ασπίδα το εμβόλιο. Και πρέπει να τηρήσουμε τους όρους αυτής της συμφωνίας. Γιατί ας μην ξεχνάμε και ότι επειδή, ακριβώς, δεν περιορίσαμε την οικονομική δράση, η χώρα πέτυχε την τρίτη υψηλότερη ευρωπαϊκή επίδοση στην ανάπτυξη. Και τη μεγαλύτερη μείωση της ανεργίας, με τη δημιουργία 180.000 νέων θέσεων εργασίας. Και βέβαια με τα σχολεία μας ανοιχτά και ασφαλή, με τα πολλά τεστ που κάνουμε. Συμπολίτες μου, Όλα τα κράτη προσαρμόζουν συνεχώς τη στάση τους ανάλογα με τη συμπεριφορά του ιού, τις τοπικές, δημογραφικές ιδιομορφίες, αλλά και την ισορροπία μεταξύ της επάρκειας ενός μέτρου και της δυνατότητάς του να εφαρμοστεί και να αποδώσει. Αυτή την ευέλικτη πολιτική ακολουθούμε και εμείς στην ελληνική πραγματικότητα. Ήδη, οι τελευταίες πρωτοβουλίες μας έχουν αποτέλεσμα: τις τελευταίες εβδομάδες κλείστηκαν πάνω από 350.000 ραντεβού για πρώτο εμβολιασμό. Και οι μισοί από όσους πολίτες έχουν ήδη εμβολιαστεί και έχουν τη δυνατότητα να κάνουν την τρίτη δόση, την έκαναν ή την έχουν προγραμματίσει. Αυτό αποδεικνύει ότι η προτροπή και η ενθάρρυνση έχουν μεγαλύτερη δύναμη από τους γενικούς αφορισμούς περί υποχρεωτικότητας. Γι’ αυτό πιστεύω ότι και όσοι ακόμη διστάζουν μπορούν ν’ αλλάξουν άποψη, ακούγοντας τι λένε οι ανεμβολίαστοι που νόσησαν. Αυτοί που είδαν τον θάνατο κατάματα στη μοναξιά ενός κρεβατιού της Εντατικής. Αισιοδοξώ, επίσης, ότι θα ζυγίσουν πιο ψύχραιμα τα πράγματα. Και θα αντιληφθούν ότι αν εμβολιαστούν και οι ίδιοι η ζωή τους θα γίνει, επιτέλους, πολύ πιο εύκολη. Χωρίς πρόσθετους περιορισμούς και οικονομικές επιβαρύνσεις, δίπλα στους ανθρώπους τους και άνετα μέσα στην κοινωνία. Ακριβώς εκεί αποσκοπούν και τα συμπληρωματικά μέτρα που ανακοινώνω σήμερα: Πρώτον, από την επόμενη Δευτέρα όλοι οι ενήλικες ανεμβολίαστοι πολίτες, πέραν της εστίασης, δεν θα εισέρχονται και σε άλλες κλειστές αίθουσες. Ούτε και με την επίδειξη τεστ. Σε σινεμά, θέατρα, μουσεία ή γυμναστήρια, για παράδειγμα. Είναι μία άμεση ενέργεια προστασίας και, ασφαλώς, μία έμμεση προτροπή να εμβολιαστούν. Όσον αφορά τις λειτουργίες στις εκκλησίες, επαναλαμβάνω ότι οι πιστοί που δεν θα έχουν εμβολιαστεί θα πρέπει να προσκομίζουν αρνητικό εργαστηριακό τεστ. Αυτό, άλλωστε, προβλέπει και η εγκύκλιος της Ιεράς Συνόδου την οποία καλούνται τώρα να επιτηρούν οι φορείς της αλλά και, δειγματοληπτικά, η Πολιτεία. Δεύτερον, το πιστοποιητικό εισόδου σε κλειστούς χώρους για εμβολιασμένους άνω των 60 ετών παύει να ισχύει επτά μήνες -επαναλαμβάνω, επτά μήνες- από την έκδοσή του. Θα δοθεί, δηλαδή, ένας μήνας περιθώριο για τον εμβολιασμό τους με την 3η δόση μετά την πάροδο του εξαμήνου. Και αυτό γιατί τα ιατρικά δεδομένα δείχνουν ότι, με τον καιρό, μειώνεται η άμυνα του εμβολίου. Τρίτον, στον δημόσιο και ιδιωτικό τομέα επεκτείνεται το κυλιόμενο ωράριο. Ώστε να αποφεύγεται ο συνωστισμός, ιδίως τις ώρες προσέλευσης και αποχώρησης, αλλά και ο πρόσθετος φόρτος σε συγκεκριμένες ώρες στα μέσα μαζικής μεταφοράς. Βεβαίως, με ειδικές πρόνοιες για εργαζόμενους με παιδιά στο σχολείο. Τέταρτον, οι έλεγχοι θα συνεχιστούν, ακόμα πιο εντατικά. Δεν υπάρχουν «κορόιδα» και «έξυπνοι» σε μία εθνική μάχη. Και σε αυτήν πρέπει να μπουν πιο αποφασιστικά όλοι, αναλαμβάνοντας τις ευθύνες τους: το κράτος, η αυτοδιοίκηση, οι επιστημονικοί φορείς αλλά και οι επιμέρους επαγγελματικές ενώσεις. Και πέμπτον, αλλά πρώτης σημασίας, ενισχύεται κι άλλο το Εθνικό Σύστημα Υγείας. Αξιοποιούνται, ήδη, ιδιωτικές Μονάδες Εντατικής Θεραπείας. Και στις περιοχές μεγάλης πίεσης επιτάσσονται και οι υπηρεσίες ιδιωτών γιατρών. Σήμερα, μάλιστα, υπέγραψα και τη σχετική διάταξη. Ενώ γίνονται προσλήψεις στη θέση ανεμβολίαστων υγειονομικών που παραμένουν σε αναστολή. Με αυτό το σχέδιο προχωρούμε στο επόμενο δίμηνο. Για να έχουμε φέτος καλύτερα Χριστούγεννα από πέρυσι. Και μέχρι τότε οι συνεχείς έλεγχοι, τα πολλά τεστ και τα μέτρα ατομικής προστασίας να σταθεροποιήσουν και να μειώσουν τα κρούσματα. Και οι εμβολιασμοί πρώτης και τρίτης δόσης, ιδίως στους άνω των 60, να μειώσουν τις νοσηλείες και τα θύματα. Ειδικά για την ισχύ των πιστοποιητικών, μάλιστα, με επιστολή μου προς την Πρόεδρο της Ευρωπαϊκής Επιτροπής θα εισηγηθώ και η Ψηφιακή Ευρωπαϊκή Βεβαίωση να είναι έγκυρη μόνον αν αναγράφει και την τρίτη δόση μετά το εξάμηνο. Ώστε να αποφύγουμε κάθε ρωγμή στο τείχος ανοσίας που έχει ήδη χτιστεί στην ήπειρό μας. Συμπολίτες μου, Πρόκειται, όπως διαπιστώνετε, για επιλογές ενθαρρυντικές και όχι κατασταλτικές. Με διάθεση πειθούς και όχι αντιπαράθεσης που γεννάει διχασμούς και κοινωνικούς αυτοματισμούς. Όπως έχω πει, περισσότερο από μία λάθος άποψη με πληγώνει μία λάθος απώλεια. Γι’ αυτό και συνεχίζω να σας καλώ να ακούσετε τη φωνή της πραγματικότητας γύρω μας: τον θρήνο για την έγκυο και τα νέα παιδιά που χάσαμε. Τα λόγια όσων πίστεψαν σε ψέματα και έζησαν τη φρίκη της Εντατικής. Αλλά και την αγωνία των γιατρών μας. Σας καλώ επίσης να γυρίσετε την πλάτη στον φόβο και σε κάθε τσαρλατάνο που, για τη δική του δημοσιότητα και προβολή, εμπορεύεται την άγνοια. Η απειθαρχία στις εκκλήσεις των ειδικών δεν είναι πράξη «αντίστασης» στο κράτος, αλλά υποχώρηση της λογικής και του κοινού συμφέροντος. Παράδοση στο σκοτάδι και στον κίνδυνο. Και επαναλαμβάνω: αν το σύνολο των μεγάλων ηλικιών εμβολιαστεί, ο κορονοϊός θα μετατραπεί σε ένα είδος εποχιακής γρίπης. Και αν όλοι τηρήσουμε τους κανόνες ατομικής υγιεινής, τότε ίσως εξαφανιστεί. Με τη στάση του καθένα μας στο σπίτι, στη δουλειά, στις συναναστροφές μας, με το να γίνουμε οι ίδιοι φύλακες της υγείας μας. Αυτό ακριβώς σας ζητώ να κάνουμε. Επιστρατεύοντας ξανά τη σχέση εμπιστοσύνης Πολιτείας και πολιτών, που φέρνει θαυμαστά αποτελέσματα. Ακολουθώντας τις οδηγίες της επιστήμης και του κράτους. Και κάνοντας πράξη το μόνο σύνθημα που οδηγεί στην αισιόδοξη επόμενη μέρα: Εμβολιαστείτε, εμβολιαστείτε, εμβολιαστείτε! "
2021-11-17,27967,https://www.primeminister.gr/2021/11/17/27967,Μήνυμα του Πρωθυπουργού Κυριάκου Μητσοτάκη για την επέτειο του Πολυτεχνείου | Ο Πρωθυπουργός της Ελληνικής Δημοκρατίας,"Σαράντα οκτώ χρόνια από την ιστορική εξέγερση του Πολυτεχνείου, θυμόμαστε και τιμούμε. Εμπνεόμαστε και τολμούμε. Συλλογιζόμαστε και προχωρούμε! Τα μηνύματα εκείνων των μεγάλων στιγμών μετατρέπονται, σήμερα, σε καθημερινό προσανατολισμό προς μία ασφαλή Δημοκρατία. Που βαθαίνει τον χαρακτήρα της και απλώνει τα δικαιώματα του πολίτη. Δεν νοσταλγούμε γερασμένα συνθήματα, αλλά υλοποιούμε ζωντανά αιτήματα. Χτίζοντας μία οικονομία, που αυξάνει την ευημερία όλων, σεβόμενη το περιβάλλον. Μια Παιδεία, που προσφέρει εργασία και πρόοδο. Και μία δυναμική κοινωνία, που δεν αφήνει κανέναν πίσω. Ας υποδεχτούμε, φέτος, τη μεγάλη επέτειο μακριά από καπηλείες και ακρότητες. Με τις σκέψεις μας στην αληθινή κληρονομιά της. Και με τις πράξεις μας ν’ απαντούν στο πρόταγμα της συγκυρίας, που είναι η δημόσια υγεία: Εμβολιαζόμενοι, τηρώντας τα μέτρα προστασίας, προφυλάσσοντας τη ζωή μας και τη ζωή των γύρω μας. Άλλωστε, πριν από όλα, ο Νοέμβρης του 1973 δίδαξε ενότητα και αλληλεγγύη. Κυρίως, όμως, την ώριμη κατάθεση της προσωπικής στάσης στη συλλογική κοινωνική δράση. Σαράντα οκτώ χρόνια μετά, οι λέξεις «Ψωμί-Παιδεία-Ελευθερία» ανανεώνουν το νόημά τους. Εμπνέοντας, πλέον, μία νέα και ισχυρή Ελλάδα. Που, ήδη, αλλάζει και ακμάζει! "
2021-11-16,27958,https://www.primeminister.gr/2021/11/16/27958,"Ενημερωτικό σημείωμα για τη συνάντηση του Πρωθυπουργού Κυριάκου Μητσοτάκη με τον Πρωθυπουργό του Ηνωμένου Βασιλείου, Boris Johnson | Ο Πρωθυπουργός της Ελληνικής Δημοκρατίας","Ο Πρωθυπουργός συναντήθηκε με τον Βρετανό ομόλογό του Boris Johnson. Οι δυο ηγέτες προέβησαν σε επισκόπηση των διμερών σχέσεων και συζήτησαν τις προοπτικές εμβάθυνσης της συνεργασίας των δύο χωρών. Ο Κυριάκος Μητσοτάκης συνεχάρη τον κ. Johnson για την Διάσκεψη για την κλιματική αλλαγή COP26 και για τις προσπάθειές του να υπάρξει αποτέλεσμα σε ένα θέμα κρίσιμο και εξαιρετικά περίπλοκο. Ο Κυριάκος Μητσοτάκης επανέλαβε στον κ. Johnson το πάγιο αίτημα της Ελλάδας για επιστροφή των Γλυπτών του Παρθενώνα σημειώνοντας ότι πλέον έχει έρθει η ώρα για την ικανοποίηση του δίκαιου ελληνικού αιτήματος και την αποκατάσταση του μνημείου στην ολότητά του στο Μουσείο της Ακρόπολης. Αναφορικά με τις σχέσεις ΕΕ – Ηνωμένου Βασιλείου, ο Πρωθυπουργός εξέφρασε την ικανοποίησή του για τη συνέχεια του διαλόγου μεταξύ Ηνωμένου Βασιλείου και Ε.Ε. για το Πρωτόκολλο για τη Βόρεια Ιρλανδία και υπογράμμιαε την ανάγκη εφαρμογής του Πρωτοκόλλου στα πλαίσια των δεσμεύσεων του Ηνωμένου Βασιλείου που απορρέουν από τη Συμφωνία αποχώρησης από την Ε.Ε. Ο Πρωθυπουργός αναφέρθηκε στον αποσταθεροποιητικό ρόλο της Τουρκίας στην Ανατολική Μεσόγειο που δεν αφήνει περιθώρια αισιοδοξίας για διάλογο για τον οποίο η Ελλάδα είναι πάντα έτοιμη, με την προϋπόθεση τήρησης του διεθνούς δικαίου, συμπεριλαμβανομένου του δικαίου της θάλασσας, και του σεβασμού της κυριαρχίας και των κυριαρχικών δικαιωμάτων της. Ως προς την Κύπρο, ο κ. Πρωθυπουργός υπογράμμισε την αδιαλλαξία και επιθετικότητα που εξακολουθεί να επιδεικνύει η Άγκυρα, με νέες παράνομες, προκλητικές ενέργειες και απειλές, στα Βαρώσια και τις θαλάσσιες ζώνες της Κυπριακής Δημοκρατίας. Τόνισε πως η ακύρωση των παράνομων τουρκικών μεθοδεύσεων στα Βαρώσια, αποτελεί ουσιαστική προϋπόθεση για την ευόδωση των, υπό την αιγίδα του ΓΓΗΕ, προσπαθειών επανέναρξης των διαπραγματεύσεων. Kατά την έναρξη της συνάντησης έγινε ο παρακάτω διάλογος: Boris Johnson: Είναι χαρά μου που υποδέχομαι και πάλι τον φίλο μου Κυριάκο Μητσοτάκη στο Λονδίνο. Εργαζόμασταν επί πολύ καιρό ώστε να γίνει αυτή η επίσκεψη. Και η σχέση ανάμεσα στην Ελλάδα και στο Ηνωμένο Βασίλειο είναι πολύ μεγάλης σημασίας για εμένα, για εμάς. Φέτος γιορτάζουμε τη 200ή επέτειο από την ιστορική έναρξη του αγώνα των Ελλήνων για την ανεξαρτησία, με την υποστήριξή μας, το 1821. Κυριάκος Μητσοτάκης: Το 1821, τότε ξεκίνησαν όλα, μολονότι φάνταζε σχεδόν αδύνατο. Boris Johnson: Μολονότι φάνταζε σχεδόν αδύνατο, με τη στήριξη του Λόρδου Βύρωνα και άλλων. Είναι υπέροχο που σε βλέπω. Κυριάκος Μητσοτάκης: Είναι χαρά μου που βρίσκομαι εδώ. Υπάρχουν πολλά θέματα που μπορούμε να συζητήσουμε, σχετικά με τις πολύ ισχυρές διμερείς μας σχέσεις. Αναγνωρίζω στο πρόσωπό σας ένα πραγματικό φιλέλληνα. Boris Johnson: Ένα πραγματικό φιλέλληνα. Θα ήθελα επίσης να σου πω ένα μεγάλο ευχαριστώ Κυριάκο για την ηγετική στάση που επέδειξες στη Σύνοδο COP26 στη Γλασκώβη. Κυριάκος Μητσοτάκης: Συγχαρητήρια και σε εσένα Boris. Ήταν ένα πολύ πολύπλοκο project αλλά τελικά είμαστε ευχαριστημένοι. Boris Johnson: Επιτεύχθηκε μεγάλη πρόοδος. Σας ευχαριστώ πολύ. Ευχαριστώ. Στη συνάντηση από ελληνικής πλευράς συμμετείχαν ο Βουλευτής της ΝΔ, Τάσος Χατζηβασιλείου, ο Πρέσβης της Ελλάδος στο Ηνωμένο Βασίλειο, Πρέσβης Ιωάννης Ραπτάκης, η Πρέσβης Άννα-Μαρία-Ελένη Μπούρα – Διπλωματικό Γραφείο Πρωθυπουργού, η Αναπληρώτρια Κυβερνητική Εκπρόσωπος, Αριστοτελία Πελώνη και ο Προϊστάμενος του Οικονομικού Γραφείου του Πρωθυπουργού, Αλέξης Πατέλης. "
2021-11-11,27926,https://www.primeminister.gr/2021/11/11/27926,Ενημερωτικό σημείωμα για την σύσκεψη υπό τον Πρωθυπουργό Κυριάκο Μητσοτάκη για την 3η φάση ανασυγκρότησης και αναγέννησης της βόρειας Εύβοιας | Ο Πρωθυπουργός της Ελληνικής Δημοκρατίας,"«Το σχέδιο το οποίο θα παρουσιάσουμε σήμερα συμπληρώνει όλες τις πρωτοβουλίες ανακούφισης οι οποίες ήδη δρομολογούνται. Και πιστεύω ότι μόνο κακόπιστοι επικριτές μας δεν θα αναγνώριζαν ότι το ελληνικό κράτος κινήθηκε με πολύ μεγάλη ταχύτητα, ως προς τις αποζημιώσεις μέσα από το πλαίσιο της κρατικής αρωγής» τόνισε ο Πρωθυπουργός Κυριάκος Μητσοτάκης κατά την εισαγωγική του τοποθέτηση στη σύσκεψη που πραγματοποιήθηκε στο Μέγαρο Μαξίμου για την παρουσίαση της 3ης φάσης ανασυγκρότησης και αναγέννησης της βόρειας Εύβοιας, από τον επικεφαλής της ειδικής Επιτροπής Σταύρο Μπένο. Πρόκειται, όπως τόνισε ο κ. Μητσοτάκης, για ένα «πολύ συγκεκριμένο και συγκροτημένο σχέδιο ολικής ανασυγκρότησης της βόρειας Εύβοιας», το οποίο «θα αποτελέσει το μοντέλο για έναν νέο τρόπο να αντιλαμβανόμαστε την ολιστική ανάπτυξη, χρησιμοποιώντας τον θεσμό των ολοκληρωμένων χωρικών επενδύσεων, έτσι ώστε όλες οι πρωτοβουλίες τις οποίες αναλαμβάνουμε να αποτελούν μέρος ενός συγκεκριμένου σχεδίου το οποίο να μπορεί να αξιοποιεί τα συγκριτικά πλεονεκτήματα της κάθε περιοχής, και πρώτα και πάνω από όλα να δίνει ελπίδα στους ανθρώπους οι οποίοι δοκιμάστηκαν στη βόρεια Εύβοια ότι αξίζει να παραμένουν στον τόπο τους και ότι τα παιδιά τους θα έχουν ένα καλύτερο μέλλον από αυτούς». Ο Πρωθυπουργός έκανε ειδική αναφορά στο ρόλο των χορηγών που χρηματοδοτούν τις μελέτες του σχεδίου και οι οποίοι ήταν παρόντες στην παρουσίαση: «Πιστεύω πραγματικά ότι έχουμε συγκεντρώσει την «Εθνική Ελλάδος» εδώ. Την Εθνική Ελλάδος σε επίπεδο δωρητών, σε επίπεδο μελετητών. Και αυτό το οποίο θέλουμε να κάνουμε στη βόρεια Εύβοια είναι και φιλόδοξο αλλά ταυτόχρονα και απολύτως εφικτό». Ο κ. Μητσοτάκης στάθηκε ιδιαίτερα στην καλή συνεργασία που υπάρχει μεταξύ του Υφυπουργού παρά τω Πρωθυπουργώ αρμόδιου για Θέματα Κρατικής Αρωγής και Αποκατάστασης από Φυσικές Καταστροφές Χρήστου Τριαντόπουλου, του Υπουργείου Περιβάλλοντος, της Περιφέρειας και των Δήμων, η οποία όπως είπε έχει «έχει δρομολογήσει με ταχύτητα πρωτοφανή -τουλάχιστον για τα ελληνικά δεδομένα- τα βασικά αντιδιαβρωτικά και αντιπλημμυρικά έργα, έτσι ώστε να είμαστε σίγουροι ότι είμαστε όσο το δυνατόν προστατευμένοι από ενδεχόμενα πλημμυρικά φαινόμενα». Στη διάρκεια της σύσκεψης παρουσιάστηκε το πλάνο για την εκπόνηση δεκατεσσάρων μελετών, οι οποίες αφορούν στη συνολική ανασυγκρότηση της περιοχής, δεν θα κοστίσουν στο ελληνικό δημόσιο αλλά χρηματοδοτούνται από χορηγούς και θα είναι έτοιμες τον Σεπτέμβριο του 2022. Οι μελέτες είναι οι εξής: 1. «Εκπόνηση συνολικού Master Plan για την ανασυγκρότηση της Βόρειας Εύβοιας».
2. «Εκπόνηση μελέτης ολοκληρωμένου αναπτυξιακού στρατηγικού σχεδιασμού για το «Νέο Δάσος», με τίτλο “Master Plan για το Νέο Δάσος”».
3. «Εκπόνηση μελέτης για τη δημιουργία χώρου καινοτομίας στο πλαίσιο της ανασυγκρότησης της Βόρειας Εύβοιας».
4. «Εκπόνηση μελετών για το Ψηφιακό Κύμα και την Πράσινη Ζώνη στο πλαίσιο της ανασυγκρότησης της Βόρειας Εύβοιας».
5. «Εκπόνηση μελέτης ολοκληρωμένου αναπτυξιακού στρατηγικού σχεδιασμού για τον πολιτισμό».
6. «Στρατηγική μελέτη υποδομών της Ευβοίας».
7. «Μελέτη υλοποίησης της ανασυγκρότησης του αγροδιατροφικού τομέα της Β. Εύβοιας».
8. «Μελέτη για τα κοινωνικά δίκτυα της Βόρειας Ευβοίας».
9. «Μελέτη για το ανθρώπινο (πληθυσμιακό/δημογραφικό) δυναμικό της Βόρειας Ευβοίας».
10. «Στρατηγικός Σχεδιασμός Marketing για την ανάδειξη της ευρύτερης περιοχής της Βόρειας Εύβοιας».
11. «Καταγραφή των επιτυχημένων διεθνών πρακτικών στον τομέα της ανάκαμψης τουριστικών προορισμών μετά από φυσικές καταστροφές (benchmarking report)».
12. «Eκπόνηση του Ειδικού Πολεοδομικού Σχεδίου του Δήμου Ιστιαίας-Αιδηψού».
13. «Eκπόνηση του Ειδικού Πολεοδομικού Σχεδίου του Δήμου Μαντουδίου -Λίμνης- Αγίας Άννας».
14. «Συνοδευτική μελέτη εξειδίκευσης του συνολικού Master Plan», ανάμεσα στο Σωματείο «ΔΙΑΖΩΜΑ». Τα έργα που θα προβλέπονται στις μελέτες, στο μεγαλύτερο μέρος τους, θα χρηματοδοτηθούν από το ΕΣΠΑ. Τα πρώτα έργα-«Φωτοδότες», μεταρρυθμιστικός οδηγός και για την υπόλοιπη Ελλάδα «Ποτέ δεν ήμουν αντιμέτωπος με ένα τόσο οραματικό σχέδιο για την πατρίδα μας, το οποίο εκπηγάζει -και αυτή είναι η αξία του- μέσα από μία φυσική καταστροφή», τόνισε ο κ. Μπένος. Αναφερόμενος στα έργα «Φωτοδότες» που περιλαμβάνει η 3η φάση ανασυγκρότησης και αναγέννησης των πυρόπληκτων περιοχών πρόσθεσε: «Ό,τι έχουμε ονειρευτεί ως παρέμβαση, ως δράση και κυρίως ως μεταρρύθμιση εγώ αυτό που θα σας δείξω μετά, μέσα από τους περίφημους «Φωτοδότες» -που θα αρχίσουμε να τους βλέπουμε από την άνοιξη και μετά- «Φωτοδότες» τους λέω γιατί; Θα φωτίσουν επιχειρησιακά, κυρίως, πνευματικά την περιοχή, τους ανθρώπους, θα τους δώσουν εικόνες του μέλλοντος τους. Αυτοί, λοιπόν, οι «Φωτοδότες» θέλω να είναι το μεταρρυθμιστικό πεδίο της αναγέννησης, όχι μόνο της βόρειας Εύβοιας αλλά και της πατρίδας». «Πρόκειται ουσιαστικά για ένα εργαστήρι νέων δημόσιων πολιτικών που αφορούν την Περιφερειακή πολιτική και την παραγωγική ανασυγκρότηση. Αν καταφέρουμε -και θα τα καταφέρουμε- να κάνουμε πράξη αυτό το σχέδιο καταλαβαίνετε ότι ανοίγονται τελείως καινούργιοι ορίζοντες για την μεταλαμπάδευση του θεωρητικά σε ολόκληρη τη χώρα», συμφώνησε ο Πρωθυπουργός. Κλείνοντας τη σύσκεψη ο κ. Μητσοτάκης σχολίασε την πρόταση του κ. Μπένου για ένα νέο ΚΕΠ: «Αν κάτι έμαθα Σταύρο από αυτήν την εμπειρία μου και νομίζω ότι έχουμε δώσει πολύ πετυχημένα δείγματα γραφής στον τομέα της ψηφιακής διακυβέρνησης, είναι ότι ο σωστός σχεδιασμός, η σωστή κατανομή αρμοδιοτήτων, η συγκέντρωση στο ίδιο Υπουργείο αρμοδιοτήτων που αφορούν την ψηφιακή διακυβέρνηση τις βάσεις δεδομένων και τις διαδικασίες αποτέλεσε, τελικά, το κλειδί για να μπορέσουμε πολύ γρήγορα να ξεδιπλώσουμε ένα πρόγραμμα ψηφιακού μετασχηματισμού το οποίο ωφελεί όλους τους πολίτες, τουλάχιστον εκείνες τις υπηρεσίες που μπορούν να ρυθμίζονται μέσα από τον ηλεκτρονικό υπολογιστή. Αλλά υπάρχει και άλλη άποψη εκεί που απαιτείται φυσική επαφή πράγμα πολύ πιο σημαντικό ακόμα στην περιφέρεια, γι’ αυτό θα παρακολουθώ με πολύ μεγάλο ενδιαφέρον αυτό το project των νέων ΚΕΠ. Εξάλλου η ομάδα του Υπουργείου Διοικητικής Μεταρρύθμισης και του Υπουργείου Εσωτερικών είναι όλοι παλιοί μου γνωστοί και έχω προσωπική άποψη για το πώς μπορούμε να ενισχύσουμε αυτό το θεσμό». “Στην πρώτη διαβούλευση που θα κάνουμε στην Ιστιαία 10 με 12 Δεκεμβρίου, θα φροντίσω και εγώ να είμαι εκεί. Διότι νομίζω ότι οι κάτοικοι θα γνωρίζουν καλά ότι το ενδιαφέρον μας δεν περιορίζεται μόνο σε επισκέψεις επικοινωνιακού χαρακτήρα. Και οι ώρες, οι μέρες, δουλειάς που έχουν μπει για να μπορέσουμε να είμαστε στο σημείο αυτό από μέρους μου, νομίζω αποτυπώνονται στα τελικά αποτελέσματα. Και επειδή όλοι από αυτό κρινόμαστε, πιστεύω, ότι και εδώ αυτό το μεγάλο στοίχημα θα το κερδίσουμε” τόνισε ο Κυριάκος Μητσοτάκης. Στη σύσκεψη συμμετείχαν ο Υπουργός Επικρατείας Άκης Σκέρτσος, ο Υφυπουργός αρμόδιος για Θέματα Προστασίας του Περιβάλλοντος Γιώργος Αμυράς, ο Υφουπουργός Αγροτικής Ανάπτυξης και Τροφίμων και βουλευτής Εύβοιας Σίμος Κεδίκογλου, ο Υφυπουργός παρά τω Πρωθυπουργώ αρμόδιος για Θέματα Κρατικής Αρωγής και Αποκατάστασης από Φυσικές Καταστροφές Χρήστος Τριαντόπουλος, ο Υφυπουργός παρά τω Πρωθυπουργώ και Κυβερνητικός Εκπρόσωπος Γιάννης Οικονόμου, οι βουλευτές Εύβοιας της ΝΔ Θανάσης Ζεμπίλης και Σπύρος Πνευματικός, ο Περιφερειάρχης Στερεάς Ελλάδας Φάνης Σπανός, ο Δήμαρχος Αιδηψού – Ιστιαίας Γιάννης Κοντζιάς, ο Δήμαρχος Λίμνης – Μαντουδίου – Αγ. Άννας Γιώργος Τσαπουρνιώτης, ο Σύμβουλος του Πρωθυπουργού Καθηγητής Γρηγόρης Βάρρας, ο Πρόεδρος Επιμελητηρίου Ευβοίας Γιάννης Γεροντίτης, ο Αναπληρωτής του Προέδρου της Επιτροπής Ανασυγκρότησης Β. Εύβοιας Γιάννης Ζηρίνης, ο συντονιστής της Ωρίμανσης των Έργων και Δράσεων του Προγράμματος Ευδόκιμος Φρέγκογλου, ο Νομικός Σύμβουλος Προγράμματος Σωτήρης Φωτέας και η Συντονίστρια των Μελετητικών Ομάδων του Προγράμματος Βερενίκη Βασιλειάδη. Από τις εταιρίες και τα ιδρύματα – χορηγούς συμμετείχαν, ο εκπρόσωπος της εταιρείας «Ύλη» – Master Plan για το Νέο Δάσος Ηλίας Αποστολίδης, ο Πρόεδρος του Ξενοδοχειακού Επιμελητήριου Ελλάδας Αλέξανδρος Βασιλικός, η Γενική Διευθύντρια – Marketing Greece Μαρία Γάτσου, από την Toposophy – Μελέτη νέας τουριστικής ταυτότητας για την Β. Εύβοια Δημήτρης Γεωργίου, ο μελετητής για τα Ειδικά Πολεοδομικά Σχέδια Βασίλης Γκοιμίσης, ο Διευθύνων Σύμβουλος της Αθηναϊκής Ζυθοποιίας Αλέξανδρος Δανιηλίδης, η Πρόεδρος του Ιδρύματος Μποδοσάκη Αθηνά Δεσύπρη, για την Εταιρεία ΕΤΑΜ Α.Ε. ο Νίκος Δρακωνάκης, για την Εταιρεία Dromos Consulting ο Κώστας Ζέκκος, ο Υπεύθυνος Εταιρικών Υποθέσεων της ELPEN Α.Ε. Κωνσταντίνος Ιωαννίδης, η εκπρόσωπος του Ιδρύματος Παύλου & Αλεξάνδρας Κανελλοπούλου Αλεξάνδρα Παπαλεξοπούλου, ο Διευθύνων Σύμβουλος – Όμιλος Interamerican Γιάννης Καντώρος, ο Γενικός Διευθυντής του Ιδρύματος Καπετάν Βασίλη και Κάρμεν Κωνσταντακοπούλου Ξενοφώντας Κάππας, η εκπρόσωπος του ομίλου ΟΤΕ Μαρίνα Καταροπούλου, ο Πρόεδρος του Ιδρύματος Αικατερίνης Λασκαρίδη Πάνος Λασκαρίδης, η Γενική Διευθύντρια του Ιδρύματος Λάτση Εύα Λιανού, ο Γενικός Διευθυντής ElvaHalcor Παναγιώτης Λώλος, ο Γενικός Διευθυντής του ομίλου Zara Hellas Ηλίας Μάλαμας, ο Πρόεδρος Εθνικής Τράπεζας Παύλος Μυλωνάς. Επίσης, ο Υπεύθυνος για την Επιστημονική Επίβλεψη της Μελέτης για τα Ειδικά Πολεοδομικά Σχέδια Δημήτρης Οικονόμου, η Συντονίστρια Όλων των Χρηματοδοτικών Προγραμμάτων Ελισάβετ Πρέζα, ο Υπεύθυνος του Ε.Μ.Π. για τη Μελέτη για πράσινη Ανάπτυξη, Ψηφιακό Κύμα, Χώρο Καινοτομίας Άγγελος Τσακανίκας, ο συντονιστής της Μελετητικής Ομάδας του Ε.Μ.Π. Μελέτη για πράσινη Ανάπτυξη, Ψηφιακό Κύμα, Χώρο Καινοτομίας Πρόδρομος Τσιαβός, ο μελετητής για Ειδικά Πολεοδομικά Σχέδια Στέλιος Τσακίρης και από τη ΔιαΝΕΟσις ο Γενικός Διευθυντής Διονύσης Νικολάου, ο Διευθυντής Περιεχομένου Θοδωρής Γεωργακόπουλος, η Συντονίστρια της Μελετητικής Ομάδας Φαίη Μακαντάση, ο Υπεύθυνος για τη Μελέτη για το ανθρώπινο δυναμικό της Β. Εύβοιας: Μένουμε στον τόπο μας ο Γιώργος Πετράκος και η Μαίρη Μπελογιάννη. Ακολουθούν ολόκληρες οι τοποθετήσεις του κ. Μητσοτάκη και του κ. Μπένου: Κυριάκος Μητσοτάκης: Καλό μεσημέρι. Είναι η πρώτη φορά, Σταύρo, που έχουμε πιστεύω τόσο κόσμο στο Μέγαρο Μαξίμου και αυτό νομίζω ότι από μόνο του λέει κάτι για το εύρος της πρωτοβουλίας την οποία θα έχουμε την ευκαιρία να παρουσιάσουμε σήμερα. Λίγο παραπάνω από 12 εβδομάδες μετά από τις καταστροφικές πυρκαγιές και πιστεύω σε πείσμα όσων μεμψιμοιρούσαν και πίστευαν ότι αυτό για το οποίο είχαμε μιλήσει τότε -όταν βρεθήκαμε την πρώτη φορά με τον Σταύρο- αποτελούσε απλά ένα σενάριο επιστημονικής φαντασίας, είμαστε σήμερα εδώ για να παρουσιάσουμε ένα πολύ συγκεκριμένο και συγκροτημένο σχέδιο ολικής ανασυγκρότησης της βόρειας Εύβοιας. Θέλω να ευχαριστήσω όχι μόνο τον Σταυρό αλλά και όλους σας, τους χορηγούς πρώτα και πάνω από όλα, που έσπευσαν να χρηματοδοτήσουν πολύ γενναιόδωρα τις μελέτες για τις οποίες θα μας μιλήσετε στη συνέχεια. Πιστεύω πραγματικά ότι έχουμε συγκεντρώσει την «Εθνική Ελλάδος» εδώ. Την Εθνική Ελλάδος σε επίπεδο δωρητών, σε επίπεδο μελετητών. Και αυτό το οποίο θέλουμε να κάνουμε στη βόρεια Εύβοια είναι και φιλόδοξο αλλά ταυτόχρονα και απολύτως εφικτό. Ελπίζω ότι θα αποτελέσει το μοντέλο για έναν νέο τρόπο να αντιλαμβανόμαστε την ολιστική ανάπτυξη, χρησιμοποιώντας τον θεσμό των ολοκληρωμένων χωρικών επενδύσεων, έτσι ώστε όλες οι πρωτοβουλίες τις οποίες αναλαμβάνουμε να αποτελούν μέρος ενός συγκεκριμένου σχεδίου το οποίο να μπορεί να αξιοποιεί τα συγκριτικά πλεονεκτήματα της κάθε περιοχής, και πρώτα και πάνω από όλα να δίνει ελπίδα στους ανθρώπους οι οποίοι δοκιμάστηκαν στη βόρεια Εύβοια ότι αξίζει να παραμένουν στον τόπο τους και ότι τα παιδιά τους θα έχουν ένα καλύτερο μέλλον από αυτούς. Το σχέδιο το οποίο θα παρουσιάσουμε σήμερα συμπληρώνει όλες τις πρωτοβουλίες ανακούφισης οι οποίες ήδη δρομολογούνται. Και πιστεύω ότι μόνο κακόπιστοι επικριτές μας δεν θα αναγνώριζαν ότι το ελληνικό κράτος κινήθηκε με πολύ μεγάλη ταχύτητα, ως προς τις αποζημιώσεις μέσα από το πλαίσιο της κρατικής αρωγής. Να ευχαριστήσω τον Χρήστο Τριαντόπουλο για όλη τη δουλειά που έχει κάνει και βέβαια το Υπουργείο Περιβάλλοντος που σε συνεννόηση με την Περιφέρεια και με τους Δήμους έχει δρομολογήσει με ταχύτητα πρωτοφανή -τουλάχιστον για τα ελληνικά δεδομένα- τα βασικά αντιδιαβρωτικά και αντιπλημμυρικά έργα, έτσι ώστε να είμαστε σίγουροι ότι είμαστε όσο το δυνατόν προστατευμένοι από ενδεχόμενα πλημμυρικά φαινόμενα. Αυτά αφορούν την ανακούφιση και την προσωρινή προστασία, όπως είχαμε πει, αλλά αυτά για τα οποία θα μιλήσουμε σε λίγο αφορούν το μέλλον και αναμένω και εγώ με πολύ μεγάλο ενδιαφέρον να ακούσω την παρουσίαση. Έχω διατρέξει το σχετικό υλικό αλλά είμαι πολύ ικανοποιημένος, ενθουσιασμένος θα έλεγα, που μπορέσαμε σε τόσο σύντομο χρονικό διάστημα να φέρουμε μαζί τόσους διαφορετικούς φορείς και με την ενεργό συμμετοχή της ιδιωτικής πρωτοβουλίας να έχουμε πια ένα μελετητικό πρόγραμμα ολοκληρωμένο και εμπεριστατωμένο το οποίο μπορούμε στη συνέχεια να το εφαρμόσουμε. Σταύρος Μπένος: Πρόεδρε, είμαι πολύ συγκινημένος, σήμερα. Την προηγούμενη φορά σας είχα πει ότι δεν μου έχει γίνει ποτέ πιο τιμητική πρόσκληση. Τώρα θα σας πω ότι ποτέ δεν ήμουν αντιμέτωπος με ένα τόσο οραματικό σχέδιο για την πατρίδα μας, το οποίο εκπηγάζει -και αυτή είναι η αξία του- μέσα από μία φυσική καταστροφή. Το μυστικό της σημερινής συνάντησης είναι κάτι που εγώ υπηρετώ με πάθος από τα πρώτα μου βήματα στη δημόσια ζωή και λείπει τόσο δραματικά από την πατρίδα μας: μία λεξούλα μαγική, οι συνέργειες. Σήμερα, Πρόεδρε, είναι ο ύμνος των συνεργείων. Είμαστε όλοι εδώ σήμερα. Είναι οι θεσμοί καταρχήν, οι τοπικοί, που εγώ πιστεύω τόσο πολύ στον Φάνη, στον Γιώργο και στον Γιάννη. Δηλαδή τον Περιφερειάρχη και στους δύο Δημάρχους, στους Βουλευτές όλους. Έχουμε συναντηθεί πάρα πολλές φορές, αλλά μαζί μας τι ωραία λέξη η Εθνική Ελλάδος, ναι. Ο ανθός της επιχειρηματικότητας αλλά και του χορηγικού κινήματος, τα ιδρύματα της πατρίδας μας. Αλλά με καμάρι πρέπει να σας πω ότι είναι και οι εθελοντές μου εδώ. Εθελοντές, Πρόεδρε, να ξέρετε από το «Διάζωμα» δεν θα αντληθεί ούτε ένα ευρώ από το κράτος, όλα θα είναι προσφορά. Είναι, λοιπόν, και οι εθελοντές εδώ. Θα ήθελα μόνο να κάνω μία τιμητική αναφορά και να εγερθεί ο Σωτήρης Φωτεας. Σωτήρη, με έχεις συγκινήσει, εθελοντής νομικός, έχει κάνει τόσο πρωτοποριακές συμβάσεις γιατί είναι ενιαίες πρόεδρε για όλους. Ο μπαμπάς του ήταν αυτό το ιστορικό πρόσωπο, του Παναγιώτη Φωτέα. Λοιπόν, σήμερα, θέλω να σας δώσω μία υπόσχεση Πρόεδρε και σε όλους σας: ότι θα ξεπεράσουμε και τον εαυτό μας. Πέρα, δηλαδή, από αυτό που και οι δυο μας υποσχεθήκαμε στον ελληνικό λαό, να του δώσουμε ένα ολιστικό και ανθρωποκεντρικό πρόγραμμά, σας προτείνω -και θα το δείτε και στη συνέχεια- να εξαπλώσουμε όλα τα όνειρά της πατρίδας μας στη βόρεια Εύβοια. Ό,τι έχουμε ονειρευτεί ως παρέμβαση, ως δράση και κυρίως ως μεταρρύθμιση εγώ αυτό που θα σας δείξω μετά, μέσα από τους περίφημους «Φωτοδότες» -που θα αρχίσουμε να τους βλέπουμε από την άνοιξη και μετά- «Φωτοδότες» τους λέω γιατί; Θα φωτίσουν επιχειρησιακά, κυρίως, πνευματικά την περιοχή, τους ανθρώπους, θα τους δώσουν εικόνες του μέλλοντος τους. Αυτοί, λοιπόν, οι «Φωτοδότες» θέλω να είναι το μεταρρυθμιστικό πεδίο της αναγέννησης, όχι μόνο της βόρειας Εύβοιας αλλά και της πατρίδας. Θυμάμαι, αυτό μου είχατε ζητήσει και αυτό είμαι έτοιμος με πολλή ορμή και πολύ κέφι, με όλη αυτή τη σπουδαία παρέα που έχουμε σήμερα εδώ, να το πραγματοποιήσουμε μαζί. Κυριάκος Μητσοτάκης: Ευχαριστώ, πάρα πολύ, Σταύρο. Έχει γίνει μία πολύ σπουδαία δουλειά σε πολύ σύντομο χρονικό διάστημα. Κάποιες καταληκτικές παρατηρήσεις από μέρους μου. Πέραν της σπουδαίας δουλειάς, που όλη αυτή η προσπάθεια σηματοδοτεί, για την βόρεια Εύβοια πρόκειται ουσιαστικά για ένα εργαστήρι νέων δημόσιων πολιτικών που αφορούν την Περιφερειακή πολιτική και την παραγωγική ανασυγκρότηση. Αν καταφέρουμε -και θα τα καταφέρουμε- να κάνουμε πράξη αυτό το σχέδιο καταλαβαίνετε ότι ανοίγονται τελείως καινούργιοι ορίζοντες για την μεταλαμπάδευση του θεωρητικά σε ολόκληρη τη χώρα. Για να γίνει πράξη αυτό το σχέδιο απαιτεί να δουλέψουμε με διαφορετικό τρόπο από ό,τι δουλεύουμε μέχρι στιγμής. Και, όπως, ξέρετε το μεγαλύτερο πρόβλημα πάντα στην εφαρμογή δημόσιων πολιτικών -ο Σταύρος το ξέρει πολύ καλύτερα από μένα- είναι τα διάφορα σιλό και η ιδιοκτησιακή αντίληψη του χαρτοφυλακίου του κάθε υπουργείου, της κάθε διεύθυνσης, της κάθε οργάνωσης. Και αυτό που με χαροποιεί, ιδιαίτερα, είναι ότι βλέπω σήμερα εδώ μία ενέργεια η οποία εκπορεύεται από τη δυνατότητα συνεργασίας πολλών διαφορετικών φορέων του κράτους σε όλες του τις εκφάνσεις, της τοπικής αυτοδιοίκησης, του ιδιωτικού τομέα, όσων θα συντάξουν τις μελέτες, των χορηγών, των ιδρυμάτων και αυτό είναι που κάνει όλη αυτή την προσπάθεια εξαιρετικά συναρπαστική Όμως, δεν χάνουμε το νόημα της πρωτοβουλίας. Η πρωτοβουλία έρχεται να δώσει απάντηση σε ανθρώπους οι οποίοι δοκιμάστηκαν. Και δοκιμάζονται ακόμα και σήμερα. Και θα χρειαστούν να αντικρύσουν το μέλλον με αισιοδοξία πέρα και πάνω από τις αποζημιώσεις που καλύπτουν τις τρέχουσες ανάγκες τους. Γι’ αυτό και θεωρώ τόσο σημαντική τη συνδρομή της αυτοδιοίκησης και των βουλευτών μας. Θέλω να ευχαριστήσω το Φάνη, τους δημάρχους, τους βουλευτές μας, διότι είναι πάρα πολύ σημαντικό να μην προσεγγίσουμε αυτή την προσπάθεια μέσα από οποιαδήποτε ιδιοκτησιακή ή μικροκομματική λογική. Πάμε να κάνουμε κάτι διαφορετικό από αυτό που έχουμε κάνει μέχρι σήμερα. Και αυτό το οποίο πάμε να κάνουμε, στη συζήτηση μας και στη διαβούλευση την οποία κάνουμε γίνεται ολοένα και πιο φιλόδοξο. Και αυτό δεν είναι κατ’ ανάγκη κακό όσο έχουμε εξασφαλίσει ένα καλό management του project που νομίζω ότι το έχουμε σε πολύ μεγάλο βαθμό. Και όσο έχουμε πρόσβαση στα σημαντικά χρηματοδοτικά εργαλεία διότι υπάρχουν χρηματοδότες. Στους τρεις ομόκεντρους κύκλους -όπως παρουσίασες- με πρώτο και πιο σημαντικό, προφανώς, τα περιφερειακά προγράμματα του νέου ΕΣΠΑ. Από μέρους μου -το ξέρει και ο Σταύρος- θα υπάρχει όλη η στήριξη που απαιτείται -ιδίως για εκείνες τις πρωτοβουλίες που εκφεύγουν των αρμοδιοτήτων της περιφέρειας και της τοπικής αυτοδιοίκησης- παραδείγματος χάρη: Πώς θα αντιμετωπίσουμε, τελικά, και ποια θα είναι η πρόταση του πολύ αξιόλογου μελετητή μας για το ζήτημα του δρόμου, αυτό είναι πολύ πιθανό να είναι ένα έργο το οποίο θα πρέπει να το αναλάβει το Υπουργείο λόγω και της σημασίας του και του μεγέθους του. Από κει και πέρα, από πλευράς Κυβέρνησης όλοι το έχουμε αγκαλιάσει, οι υφυπουργοί, ο Υπουργός Επικρατείας και η ομάδα της Γραμματείας της Κυβέρνησης, αναγνωρίζοντας τη διπλή σημασία του έργου. Η σημασία του, προφανώς, πρώτα και πάνω από όλα για τη βόρεια Εύβοια αλλά και τη δυνατότητα να εφαρμόσουμε ένα νέο μοντέλο. Θα δοκιμάσουμε δημόσιες πολιτικές που θα μπορούμε στη συνέχεια να τις εφαρμόσουμε σε όλη τη χώρα. Παραδείγματος χάρη: Το ζήτημα των ΚΕΠ, το είχα κουβεντιάσει με τον Σταύρο από την εποχή μου στο Υπουργείο Διοικητικής Μεταρρύθμισης. Και αν κάτι έμαθα Σταύρο από αυτήν την εμπειρία μου και νομίζω ότι έχουμε δώσει πολύ πετυχημένα δείγματα γραφής στον τομέα της ψηφιακής διακυβέρνησης, είναι ότι ο σωστός σχεδιασμός, η σωστή κατανομή αρμοδιοτήτων, η συγκέντρωση στο ίδιο Υπουργείο αρμοδιοτήτων που αφορούν την ψηφιακή διακυβέρνηση τις βάσεις δεδομένων και τις διαδικασίες αποτέλεσε, τελικά, το κλειδί για να μπορέσουμε πολύ γρήγορα να ξεδιπλώσουμε ένα πρόγραμμα ψηφιακού μετασχηματισμού το οποίο ωφελεί όλους τους πολίτες, τουλάχιστον εκείνες τις υπηρεσίες που μπορούν να ρυθμίζονται μέσα από τον ηλεκτρονικό υπολογιστή. Αλλά υπάρχει και άλλη άποψη εκεί που απαιτείται φυσική επαφή πράγμα πολύ πιο σημαντικό ακόμα στην περιφέρεια, γι’ αυτό θα παρακολουθώ με πολύ μεγάλο ενδιαφέρον αυτό το project των νέων ΚΕΠ. Εξάλλου η ομάδα του Υπουργείου Διοικητικής Μεταρρύθμισης και του Υπουργείου Εσωτερικών είναι όλοι παλιοί μου γνωστοί και έχω προσωπική άποψη για το πώς μπορούμε να ενισχύσουμε αυτό το θεσμό. Θέλω και πάλι να σας ευχαριστήσω, όλες και όλους, για την παρουσία σας σήμερα. Να σας συγχαρώ και να δώσω και εγώ ραντεβού να συμμετέχω με το καλό στην πρώτη διαβούλευση που θα κάνουμε στην Ιστιαία -αν είδα καλά- έτσι δεν είναι 10 με 12 Δεκεμβρίου, θα φροντίσω και εγώ να είμαι εκεί. Διότι νομίζω ότι οι κάτοικοι θα γνωρίζουν καλά ότι το ενδιαφέρον μας δεν περιορίζεται μόνο σε επισκέψεις επικοινωνιακού χαρακτήρα. Και οι ώρες, οι μέρες, δουλειάς που έχουν μπει για να μπορέσουμε να είμαστε στο σημείο αυτό από μέρους μου, νομίζω αποτυπώνονται στα τελικά αποτελέσματα και επειδή όλοι από αυτό κρινόμαστε, πιστεύω, ότι και εδώ αυτό το μεγάλο στοίχημα θα το κερδίσουμε. Ευχαριστώ, πάρα πολύ. "
2021-11-09,27905,https://www.primeminister.gr/2021/11/09/27905,Δηλώσεις του Πρωθυπουργού Κυριάκου Μητσοτάκη στην κοινή συνέντευξη Τύπου με τον Πρωθυπουργό της Ολλανδίας Mark Rutte | Ο Πρωθυπουργός της Ελληνικής Δημοκρατίας,"Με πολύ μεγάλη χαρά υποδέχομαι σήμερα στην Αθήνα τον φίλο Πρωθυπουργό των Κάτω Χωρών, Mark Rutte. Θυμίζω ότι είναι από τους μακροβιότερους ηγέτες στην Ευρώπη, με θητεία η οποία υπερβαίνει τη δεκαετία και πιστεύω ότι η πείρα του και η καθαρή του ματιά βοηθούν τις συζητήσεις που μόλις είχαμε και αυτές που θα έχουμε στη συνέχεια, και για την διμερή αλλά και για την κοινοτική ατζέντα μας. Μας απασχόλησε προφανώς το θέμα της πανδημίας, η έξαρση της οποίας -όπως ξέρετε- πολιορκεί όλη την Ευρώπη, και την Ολλανδία και την Ελλάδα. Έχουμε περίπου τα ίδια κατά κεφαλήν κρούσματα αυτήν την εποχή. Συζητήσαμε για τα μέτρα τα οποία λαμβάνουμε. Παντού εφαρμόζονται περίπου τα ίδια μέτρα και πιστεύω ότι είναι κοινή και η τετραπλή επιλογή όλων μας: πρώτον οι οικονομίες και οι κοινωνίες να μην ξανακλείσουν. Δεύτερον, να κάνουμε πολλά τεστ και να έχουμε βασικούς κανόνες προστασίας όπως η μάσκα και οι αποστάσεις -αυτά θα συνεχιστούν για το προβλέψιμο μέλλον. Τρίτον, προφανώς όλοι μας ενισχύουμε στο μέτρο του εφικτού τα εθνικά συστήματα υγείας μας. Και τέταρτον, ο γενικός εμβολιασμός αλλά και η τρίτη δόση παραμένουν ουσιαστικά η μόνη λύση για την τελική υπέρβαση της υγειονομικής κρίσης. Δεύτερο θέμα στις συζητήσεις μας ήταν το προσφυγικό και το μεταναστευτικό πρόβλημα, όπου και οι δύο πλευρές συμφωνούν ότι αποτελεί ουσιαστικά μια πρόκληση ευρωπαϊκή. Είχα ξανά την ευκαιρία να περιγράψω τη θέση της Ελλάδας, η οποία εδράζεται στους κανόνες του ανθρωπισμού αλλά και της ασφάλειας. Στην προστασία των ευρωπαϊκών και εθνικών συνόρων από τη μία πλευρά και στη διάσωση κατατρεγμένων ανθρώπων από την άλλη. Γιατί ο κοινός μας αντίπαλος είναι οι άθλιοι διακινητές και όσοι επιτρέπουν τη δράση τους, χρησιμοποιώντας τα θύματά τους ως μοχλούς για τις δικές τους σκοπιμότητες. Αυτό το οποίο έγινε στον Έβρο πριν από 1,5 χρόνο, επαναλαμβάνεται δυστυχώς σήμερα που μιλάμε στη Λευκορωσία, στα σύνορα με τις Βαλτικές χώρες, στα σύνορα με την Πολωνία. Και η Ευρώπη πλέον, και σε επίπεδο Ευρωπαϊκού Συμβουλίου, αντιλαμβάνεται ότι αυτή η εργαλειοποίηση του προσφυγικού από αυταρχικά καθεστώτα μπορεί να την πλήξει σε σημεία που δεν φανταζόταν στο παρελθόν. Σε αυτό το πλαίσιο συζητήσαμε με τον αγαπητό Mark και για το νέο σύμφωνο της Ευρωπαϊκής Ένωσης για το άσυλο. Μία προοπτική που με γνώμονα την αλληλεγγύη οφείλει να αναγνωρίζει κατ’ αρχάς τη μεγάλη πίεση η οποία ασκείται στα κράτη της κοινοτικής μεθορίου. Οφείλει να κατανείμει δίκαια τα βάρη των ροών σε όλα τα μέλη της, να είναι ευέλικτη, αλλά κυρίως να είναι αποφασιστική προς τις τρίτες χώρες. Ώστε να διασφαλίζει την επιστροφή όσων δεν πληρούν τα κριτήρια διεθνούς προστασίας στους τόπους από τους οποίους έφυγαν. Συζητήσαμε σύντομα και τις εξελίξεις στην Ανατολική Μεσόγειο και, δυστυχώς, τη συχνή διολίσθηση της Τουρκίας εκ νέου σε μία επιθετική ρητορική που όχι απλά αντιβαίνει στη διεθνή νομιμότητα, αλλά συχνά προσβάλει την Ιστορία, τη γεωγραφία και την κοινή λογική. Επανέλαβα ότι για την Ελλάδα είναι θέμα αρχής η επιδίωξη ενός ειλικρινούς διαλόγου με κάθε γείτονά της. Το αποδεικνύουν εξάλλου οι διμερείς και πολυμερείς συνθήκες που έχει υπογράψει με πολλά κράτη-μέλη. Ενδεικτικά αναφέρω το γεγονός ότι υπογράψαμε, μετά από μία δεκαετία, μία συμφωνία οριοθέτησης Αποκλειστικής Οικονομικής Ζώνης με την Αίγυπτο. Το ίδιο κάναμε με την Ιταλία και δεσμευτήκαμε με τη γειτονική Αλβανία, την οποία, αγαπητέ Mark θα έχεις την ευκαιρία να επισκεφτείς αύριο, ότι σε περίπτωση που δεν μπορούμε να διευθετήσουμε τις διαφορές μας θα προσφύγουμε από κοινού στο Διεθνές Δικαστήριο. Διαμορφώνουμε, λοιπόν, μέσα από τις πράξεις μας ένα κεκτημένο συνεργασίας, ειρήνης και σταθερότητας στην περιοχή. Και, πιστεύω, ένα παράδειγμα διπλωματίας της προόδου. Θέμα αρχής, όμως, για την Ελλάδα αποτελεί η προάσπιση των εθνικών μας δικαιωμάτων. Και γι’ αυτό και μένουμε πάντα ψύχραιμοι απέναντι στις προκλήσεις, οπλισμένοι με την ισχύ του Διεθνούς Δικαίου αλλά και της αποφασιστικής αμυντικής μας ετοιμότητας. Γι’ αυτό και θεωρούμε ότι η προσέγγιση την οποία έχουμε υιοθετήσει στο Ευρωπαϊκό Συμβούλιο είναι σωστή. Η διττή προσέγγιση η οποία από τη μία δίνει θετικά κίνητρα στην Τουρκία σε περίπτωση που μειώσει την ένταση με τους γείτονές της, την Ελλάδα και την Κύπρο. Από την άλλη αφήνει ανοιχτή τη δυνατότητα λήψης περιοριστικών μέτρων, ώστε τελικά να επιλέξουν οι ίδιοι οι γείτονές μας αν μπορούν και θέλουν να βαδίσουν στο δρόμο της Ευρώπης. Τέλος, συζητήσαμε σύντομα τα ζητήματα που αφορούν τη Λιβύη. Είναι απολύτως ζωτικό, και συμφωνούμε όλοι σε αυτό, να τηρηθούν οι σχετικές προθεσμίες, να γίνουν οι εκλογές στις 24 Δεκεμβρίου όπως έχει συμφωνηθεί, να τηρηθεί η κατάπαυση του πυρός, να γίνουν σεβαστά τα ψηφίσματα του Συμβουλίου Ασφαλείας, αλλά πρωτίστως να αποσυρθούν όλα τα ξένα στρατεύματα, όλοι οι ξένοι μισθοφόροι το συντομότερο δυνατό από την Λιβύη. Έτσι ώστε ο λαός της φίλης γειτονικής χώρας να μπορέσει ο ίδιος, απερίσπαστος, να πάρει τις τύχες του στα χέρια του. Θα έχουμε την ευκαιρία να τα συζητήσουμε όλα αυτά στη σύνοδο κορυφής για την Λιβύη η οποία θα διεξαχθεί στο Παρίσι την Παρασκευή που μας έρχεται. Θα έχουμε την ευκαιρία στη συνέχεια, στο δείπνο, να συζητήσουμε άλλα θέματα της πολύ πλούσιας διμερούς μας ατζέντας. Διότι η εξέλιξη των οικονομικών μας σχέσεων είναι ομολογουμένως εντυπωσιακή. Η Ολλανδία είναι από τους μεγαλύτερους ξένους επενδυτές στη χώρα μας, είναι ο τέταρτος μεγαλύτερος εμπορικός μας προμηθευτής, είναι ο 12ος προορισμός για τις ελληνικές εξαγωγές, είναι η έκτη μεγαλύτερη δύναμη στον τουρισμό μας -είχαμε πάρα πολλούς φίλους από την Ολλανδία οι οποίοι μας επισκέφτηκαν και φέτος και προσβλέπουμε να είναι ακόμα περισσότεροι του χρόνου. Είναι πολύ σημαντικά αυτά τα δεδομένα. Και βέβαια κοινή μας είναι και η ατζέντα στην αντιμετώπιση της κλιματικής αλλαγής. Η Ελλάδα είναι πρωταγωνίστρια στις πράσινες πολιτικές στα πλαίσια ενός συνολικού μοντέλου αναπροσανατολισμού της ελληνικής οικονομίας. Θα θυμάσαι, εξάλλου, αγαπητέ φίλε Μark, καθώς είσαι από τους παλαιότερους πια στα Ευρωπαϊκά Συμβούλια, τα διαρκή αιτήματα για μεταρρυθμίσεις στη χώρα μου τα χρόνια της κρίσης. Η διαφορά μας είναι ότι τώρα η Ελλάδα προχωρά σε αυτές τις τολμηρές τομές που σχεδιάζει και τις υλοποιεί πια η ίδια, ανατάσσοντας την οικονομία της, προσελκύοντας ξένες επενδύσεις, δημιουργώντας νέα απασχόληση και αυξάνοντας τελικά τον εθνικό πλούτο. Η Ελλάδα του 2021 δεν έχει καμία σχέση με την Ελλάδα του 2015, όταν έφτασε πολύ κοντά, δυστυχώς, στην αποπομπή της από την ευρωζώνη. Κλείνω με μία ιστορική αναφορά, καθώς οι δεσμοί των λαών μας χάνονται στα βάθη του χρόνου. Μου θύμισε ένας καλός μου συνεργάτης, ο οποίος ενδιαφέρεται ιδιαίτερα για την Ιστορία, ότι οι Έλληνες θυμούνται πως στο Άμστερνταμ έμεινε και σπούδασε για έξι χρόνια ο Αδαμάντιος Κοραής, ξεκινώντας εκεί τον αγώνα για την αναγέννηση της ελληνικής παιδείας. Και στην ίδια πόλη ιδρύθηκε η πρώτη φιλελληνική επιτροπή της Ευρώπης που ενίσχυσε τον αγώνα για την εθνική ανεξαρτησία. Και βέβαια αργότερα οι Κάτω Χώρες, μια κοινωνία θα έλεγα πρότυπο του φιλελευθερισμού, στάθηκαν πάντα στο πλευρό της Ελλάδος. Δεν ξεχνάμε την στάση των κυβερνήσεων σας στα χρόνια της χούντας, όταν η Ολλανδία πρόθυμα υποδέχθηκε Έλληνες αγωνιστές κατά της δικτατορίας, πρωτοστατώντας στην αποβολή της στρατοκρατούμενης Ελλάδος από το Συμβούλιο της Ευρώπης. Ακολουθώντας, λοιπόν, αυτά τα παλιά και σταθερά βήματα θα πορευθούμε και στο μέλλον, εταίροι και σύμμαχοι, φίλοι και συνεργάτες. Αγαπητέ Mark, και πάλι καλώς ήρθες στην Αθήνα. Ερωτήσεις Δημήτρης Γκάτσιος (ΕΡΤ): Καλησπέρα σας, η ερώτησή μου απευθύνεται και στους δύο Πρωθυπουργούς και εστιάζει στην πανδημία. Η Ευρώπη βρίσκεται αντιμέτωπη με ένα νέο σφοδρό κύμα κορονοϊού. Ολλανδία και Ελλάδα ανακοίνωσαν και εφαρμόζουν μέτρα για την αναχαίτιση της πανδημίας και θα ήθελα να σας ρωτήσω κατά πόσο θεωρείτε ότι οι παρεμβάσεις αυτές μπορούν να θέσουν αναχώματα στην έξαρση του ιού ή στην πορεία θα απαιτηθούν και νέα μέτρα. Παράλληλα, θα ήθελα να ρωτήσω αν συζητήσατε έναν συντονισμό σε ευρωπαϊκό επίπεδο με στόχο τον περιορισμό των κρουσμάτων που πλησιάζουν σε επίπεδο ρεκόρ. Σας ευχαριστώ πολύ. Κυριάκος Μητσοτάκης: Να απαντήσω πρώτος. Έχουμε συζητήσει πάρα πολλές φορές σε επίπεδο Ευρωπαϊκού Συμβουλίου το ζήτημα της πανδημίας. Kαι προφανώς υπάρχει μία τακτική επικοινωνία μεταξύ όλων των αρχηγών κρατών και κυβερνήσεων και προσπαθούμε πάντα ο ένας να μαθαίνει από τον άλλον και να προσαρμόζουμε τις στρατηγικές μας στις εξάρσεις του ιού. Πράγματι, βρισκόμαστε αντιμέτωποι με ένα τέταρτο κύμα. Αφορά και στην Ελλάδα και στην Ολλανδία και σε ολόκληρη την Ευρώπη πρωτίστως στους ανεμβολίαστους. Αυτοί είναι πολύ πιο επιρρεπείς και πολύ πιο πιθανό να καταλήξουν σε Μονάδες Εντατικής Θεραπείας και δυστυχώς να χάσουν τη ζωή τους. Κατά συνέπεια, η έμφαση την οποία δίνουμε και οι δύο χώρες -πιστεύω όλες οι ευρωπαϊκές χώρες συμφωνούν σε αυτό- είναι στην περαιτέρω αύξηση των εμβολιασμών και στη λήψη βασικών προστατευτικών μέτρων χωρίς να χρειαστεί να καταφύγουμε σε lockdown και σε περιορισμούς τέτοιους τους οποίους χρησιμοποιήσαμε όταν δεν είχαμε στη διάθεσή μας το εμβόλιο. Ελλάδα και Ολλανδία, κάθε χώρα έχει τις ιδιαιτερότητές της. Εμείς έχουμε τα δικά μας συστήματα, αρκετά αυστηρά θα έλεγα για τα ευρωπαϊκά δεδομένα. Δεν επιτρέπουμε, παραδείγματος χάρη -το λέω περισσότερο για τους Ολλανδούς φίλους μας που μας επισκέπτονται- είσοδο σε κανένα κλειστό χώρο χωρίς πιστοποιητικό νόσησης ή πιστοποιητικό εμβολιασμού. Και αυστηροποιήσαμε σταδιακά και τα μέτρα σε εξωτερικούς χώρους, ζητώντας και εκεί πιστοποιητικό αρνητικού τεστ, αυτό το οποίο αποκαλούμε 3G, σε αντίθεση με το 2G που είναι το πιο αυστηρό πλαίσιο προστασίας. Κάθε χώρα, λοιπόν, πιστεύω ότι προσαρμόζεται αλλά η έμφαση πρέπει να είναι οι εμβολιασμοί. Και τέλος, στα επίπεδα της ευρωπαϊκής συνεννόησης, πιστεύω ότι η Ευρώπη θα προχωρήσει γρήγορα και στις αγορές των καινούργιων φαρμάκων τα οποία φαίνεται να είναι πολλά υποσχόμενα. Aλλά θέλω να τονίσω ότι αυτό δεν είναι ένα φάρμακο -ειδικά το φάρμακο της Pfizer- το οποίο θα έχουμε στη διάθεσή μας αύριο. Θα έχουμε στη διάθεσή μας πολύ σύντομα -και ελπίζουμε να εγκριθούν από τον ΕΜΑ- τα μονοκλωνικά αντισώματα και αυτό είναι μία πρόσθετη γραμμή άμυνας για πολύ συγκεκριμένα περιστατικά όμως, για τα οποία οι γιατροί θα μας υποδείξουν ότι πρέπει να μεριμνήσουμε. Αυτή τη στιγμή, λοιπόν εμβόλια, τεστ και βασικά μέτρα ατομικής προστασίας. Αυτή είναι η συνταγή, που πιστεύω, ακολουθούν όλες οι ευρωπαϊκές χώρες για να αντιμετωπίσουν αυτό το τέταρτο κύμα. Ingeborg Beugel: Πρωθυπουργέ κ. Μητσοτάκη πότε επιτέλους θα σταματήσετε να ψεύδεστε; Να ψεύδεστε για τα pushbacks, να ψεύδεστε για το τι συμβαίνει με τους πρόσφυγες στην Ελλάδα; Σας παρακαλώ σταματήστε να μην υποτιμάτε τη νοημοσύνη μου και τη νοημοσύνη όλων των δημοσιογράφων στον κόσμο. Υπάρχουν πολλά στοιχεία κι εσείς συνεχίζετε να τα αρνείστε και να ψεύδεστε, αυτό είναι σαν ναρκισσιστική κατάχρηση. Γιατί δεν είστε ειλικρινής; Γιατί δεν λέτε πως “οι Βρυξέλλες μας άφησαν μόνους, περιμέναμε έξι χρόνια, κανείς δεν έκανε τίποτα, θα πρέπει να γίνουν μετεγκαταστάσεις, δεν τις κάνουν, τώρα πρέπει να μιλήσω και ναι, κάνω βίαια, απάνθρωπα pushbacks”. Γιατί σταματήσατε να χτυπάτε την πόρτα των Βρυξελλών για το θέμα των μετεγκαταστάσεων; Και για εσάς κ. Rutte, ποιες είναι οι κυρώσεις που θα πρέπει να επιβληθούν στην Ελλάδα, και ίσως και στην Ολλανδία, που δέχτηκε αυτή την παραβίαση ανθρωπίνων δικαιωμάτων, για την οποία και η Ολλανδία είναι επίσης συνυπεύθυνη. Πολλοί δήμοι στην Ολλανδία θέλουν να δεχτούν πολλούς πρόσφυγες από την Ελλάδα, καθώς και πολλά ασυνόδευτα παιδιά. Είναι έτοιμοι να τα δεχτούν, αλλά αυτός ο Πρωθυπουργός αντιστέκεται σε αυτό. Επομένως, θα μπορούσατε να καταλήξετε σε μια συνεννοήση και έτσι, οι δήμοι της Ολλανδίας, οι οποίοι είναι τόσο έτοιμοι να πάρουν κάποιο βάρος από την Ελλάδα, να μπορέσουν να υποδεχτούν πρόσφυγες από την Ελλάδα; Γιατί η δική του κυβέρνηση αντιστέκεται σε αυτό. Κυριάκος Μητσοτάκης: Κατανοώ πως στην Ολλανδία έχετε την κουλτούρα να θέτετε ευθέως ερωτήματα προς τους πολιτικούς. Σέβομαι απόλυτα αυτή την κουλτούρα. Αυτό που δεν θα δεχτώ είναι προσβολές, σε αυτή την αίθουσα, προς το πρόσωπό μου και προς τον ελληνικό λαό. Δεν θα δεχτώ να εκτοξεύετε κατηγορίες και εκφράσεις που δεν βασίζονται σε στοιχεία, τη στιγμή που αυτή η χώρα αντιμετωπίζει μια μεταναστευτική κρίση πρωτοφανούς έντασης και έχει σώσει εκατοντάδες αν όχι χιλιάδες ανθρώπους στη θάλασσα. Μόλις σώσαμε 250 ανθρώπους που διέτρεχαν κίνδυνο πνιγμού στα νότια της Κρήτης. Το κάνουμε αυτό κάθε μέρα. Σώζουμε ανθρώπους στη θάλασσα ενώ ταυτόχρονα, ναι, δεν επιτρέπουμε στα σκάφη που έρχονται από την Τουρκία να εισέλθουν στα χωρικά μας ύδατα, όπως είναι δικαίωμά μας βάσει των ευρωπαϊκών κανονισμών, και περιμένουμε από την Ακτοφυλακή της Τουρκίας να έρθει για να παραλάβει τους ανθρώπους αυτούς και να τους επιστρέψει στην Τουρκία. Αντί λοιπόν να ρίχνετε την ευθύνη στην Ελλάδα, θα πρέπει να ρίξετε την ευθύνη σε αυτούς που εργαλειοποιούν τη μετανάστευση εδώ και καιρό συστηματικά, ωθώντας απελπισμένους ανθρώπους από μια ασφαλή χώρα -γιατί θα πρέπει να σας υπενθυμίσω ότι οι άνθρωποι που είναι σε τουρκικό έδαφος δεν διατρέχουν κίνδυνο, η ζωή τους δεν είναι σε κίνδυνο- θα πρέπει να ρίξετε την ευθύνη σε άλλους και όχι σε εμάς. Έχουμε μια αυστηρή αλλά δίκαιη πολιτική για τη μετανάστευση. Έχουμε εξετάσει και έχουμε προσφέρει προστασία σε 50.000 ανθρώπους στην Ελλάδα, συμπεριλαμβανομένων και δεκάδων χιλιάδων Αφγανών, που έλαβαν… Επιτρέψτε μου. Έχετε επισκεφτεί τις νέες δομές στα νησιά μας; Έχετε πάει στη Σάμο; Ingeborg Beugel: Ναι, ήμουν από τους πρώτους Κυριάκος Μητσοτάκης: Όχι δεν έχετε πάει στη Σάμο. Σας παρακαλώ, δεν μπορείτε να έρχεστε σε αυτό το κτίριο και να με προσβάλλετε. Είμαι ξεκάθαρος ως προς αυτό; Δίνω μια απάντηση. Μη με διακόπτετε. Όπως σας άκουσα κι εγώ προσεκτικά. Αν πάτε στη Σάμο, θα δείτε μια άψογη δομή, άψογες συνθήκες με τη χρηματοδότηση της ΕΕ με καθαρές εγκαταστάσεις, με παιδικές χαρές για να μπορούν να παίζουν τα παιδιά. Δεν υπάρχει καμία σύγκριση με την κατάσταση στο παρελθόν. Αυτή είναι η πολιτική μας. Θα την υπερασπιστούμε και δεν θα δεχτώ από κανένα να κουνά το δάχτυλο σε αυτή την κυβέρνηση και να την κατηγορεί για απάνθρωπη συμπεριφορά. Mark Rutte: Είμαι απόλυτα πεπεισμένος ότι αυτός ο Πρωθυπουργός και αυτή η κυβέρνηση τηρούν τα υψηλότερα standard και το γεγονός ότι αμέσως ξεκίνησαν έρευνα για αυτό το θέμα των pushbacks αποδεικνύει. Θα επιστρέψω στην κατάσταση το 2015 και το 2016 όταν είχαμε πολλούς ανθρώπους να χάνουν τη ζωή τους στο Αιγαίο πέλαγος, προσπαθώντας να περάσουν από την Τουρκία στην Ελλάδα και από εκεί στη Γερμανία, τη Σουηδία, την Ολλανδία κλπ. Είμαι χαρούμενος που η Γερμανία, και εμείς που είχαμε εκείνη την περίοδο την εκ περιτροπής Προεδρία της ΕΕ, από κοινού με την κυβέρνηση της Ελλάδας και της Τουρκίας καταφέραμε να διαπραγματευτούμε τη Συμφωνία ΕΕ – Τουρκίας, σύμφωνα με την οποία πράγματι η Τουρκία είναι μια ασφαλής χώρα για την διαμονή των ανθρώπων. Αυτή τη στιγμή η Τουρκία φιλοξενεί πάνω από 3 εκατομμύρια Σύρους πρόσφυγες στα νότια της χώρας, σε δομές αλλά και σε τοπικές κοινωνίες. Και αυτό που αυτή η κυβέρνηση προσπαθεί να κάνει είναι να υπερασπιστεί τα εξωτερικά σύνορα της ΕΕ. Είναι ένα από τα καθήκοντα των χωρών που βρίσκονται τοποθετημένες γεωγραφικά στα ευρωπαϊκά σύνορα, όπως και η Ιταλία, η Ισπανία, η Ουγγαρία, η Σλοβενία, αλλά και η Πολωνία και η Ελλάδα. Και πρόκειται για μια εξαιρετικά δύσκολη κατάσταση. Και αυτό που δεν θέλω να ξαναδώ είναι ο κόσμος να επιβιβάζεται σε βάρκες που δεν είναι πραγματικά εξοπλισμένες για να διασχίσουν τη Μεσόγειο, ή να διασχίσουν το Αιγαίο και να χάνουν τις ζωές τους σε αυτές τις συνθήκες. Θέλω να μείνουν εκεί, να είναι ασφαλείς, και μετά εμείς, ως Ευρωπαϊκή Ένωση, είμαστε διατεθειμένοι να αναλάβουμε το μεριδιο που μας αναλογεί και να δεχτούμε ανθρώπους από την Αφρική, από την Τουρκία, να δεχτούμε πρόσφυγες, σύμφωνα με τις ρυθμίσεις που αποφασίστηκαν το 2015 και το 2016. Αυτή είναι η απάντησή μου και έχω την εντύπωση πως έχω απαντήσει στο ερώτημά σας. Σοφία Φασουλάκη (OPEN): Καλησπέρα και στους δύο. Καλησπέρα κ. Πρόεδρε, καλησπέρα κ. Πρωθυπουργέ. Mία κοινή ερώτηση, ήθελα να ρωτήσω εάν σας ανησυχούν οι πρόσφατες εξελίξεις στη Λιβύη; Και τι προσδοκάτε από τη διάσκεψη την Παρασκευή στο Παρίσι, μιας και θα παραστούν και οι δύο χώρες, και η Ελλάδα και η Ολλανδία; Κυριάκος Μητσοτάκης: Ο φίλος Mark έχει δίκιο όταν περιγράφει την κατάσταση στη Λιβύη ως ιδιαίτερα περίπλοκη. Θέλω να θυμίσω ότι η Ελλάδα συμμετέχει ουσιαστικά για πρώτη φορά σε επίπεδο αρχηγού κράτους ή κυβέρνησης σε μία διεθνή διάσκεψη για τη Λιβύη. Θεωρώ σφάλμα το γεγονός ότι δεν συμμετείχαμε σε προηγούμενες συναντήσεις, λαμβάνοντας υπόψη το γεγονός ότι είμαστε ο κοντινότερος γείτονας της Λιβύης. Η χώρα εκείνη η οποία -μαζί ουσιαστικά με τη Μάλτα και την Ιταλία- γειτνιάζει, έχει θαλάσσια σύνορα, με τη Λιβύη. Επομένως, έχουμε ζωτικό ενδιαφέρον και συμφέρον να σταθεροποιηθεί η χώρα αυτή σε όλα τα επίπεδα. Έχουμε ανοίξει πρεσβεία και προξενείο στην Τρίπολη και στη Βεγγάζη. Θέλουμε -όπως σας είπα και πριν- η Λιβύη να μπορέσει να αντιμετωπίσει μόνη της το μέλλον της χωρίς παρεμβάσεις από τρίτους, χωρίς παρουσία ξένων στρατευμάτων, χωρίς παρουσία ξένων μισθοφόρων. Και βέβαια χωρίς να συνάπτει η γειτονική χώρα συμφωνίες καταφανώς παράνομες με άλλες χώρες, μόνο και μόνο ως αντάλλαγμα για τη στρατιωτική παρουσία άλλων χωρών στη Λιβύη. Αναφέρομαι συγκεκριμένα στο τουρκολιβυκό μνημόνιο το οποίο έχουμε συμφωνήσει και σε επίπεδο Ευρωπαϊκού Συμβουλίου ότι είναι κατάφωρα παράνομο, παραβιάζει το Δίκαιο της Θάλασσας και δεν έχει καμία ουσιαστική νομική αξία. Δεν είναι εύκολη η κατάσταση. Συμφωνώ με τον Mark ότι δεν πρέπει να έχουμε προσδοκίες οι οποίες να είναι ιδιαίτερα υψηλές. Είναι πάρα πολύ σημαντικό, όμως, ως Ευρωπαϊκή Ένωση τουλάχιστον, να μιλάμε με μια ενιαία φωνή και να αποφεύγουμε τις διαφορετικές προσεγγίσεις που στο παρελθόν νομίζω ότι είχαν ταλανίσει την σχέση της Ευρώπης με τη Λιβύη. "
2021-11-08,27886,https://www.primeminister.gr/2021/11/08/27886,Ενημερωτικό σημείωμα για τη σύσκεψη υπό τον Πρωθυπουργό Κυριάκο Μητσοτάκη με θέμα την εφαρμογή των μέτρων για την αντιμετώπιση της πανδημίας στους χώρους της εστίασης και των εμπορικών καταστημάτων | Ο Πρωθυπουργός της Ελληνικής Δημοκρατίας,"Σύσκεψη με εκπροσώπους των φορέων του εμπορίου και της εστίασης με αντικείμενο την καλύτερη συνεργασία για την εφαρμογή των μέτρων για την αντιμετώπιση της πανδημίας, είχε σήμερα στο Μέγαρο Μαξίμου ο Πρωθυπουργός Κυριάκος Μητσοτάκης. «Θέλω καταρχάς να σας ευχαριστήσω για την υπευθυνότητα που ήδη δείχνει η εστίαση και το εμπόριο στην εφαρμογή των νέων μέτρων.Θα ξαναπώ ότι η οικονομία και η κοινωνία δεν θα ξανακλείσουν. Οι εμβολιασμένοι δεν θα στερηθούν τις ελευθερίες τους και όποιοι ακόμα δεν έχουν εμβολιαστεί θα πρέπει να προστατευτούν. Για να συμβούν, όμως, όλα αυτά ταυτόχρονα εκτός από την αστυνόμευση χρειάζεται προφανώς και συνεργασία και φαίνεται ότι με κύριο όπλο την πειθώ αυτήν την κατακτάμε», τόνισε στην έναρξη της σύσκεψης ο Κυριάκος Μητσοτάκης. «Θα έλεγα ότι από ένα σημείο και πέρα γινόμαστε εμείς οι ίδιοι οι αστυνόμοι της υγείας μας κι εσείς οι προστάτες της υγείας των υπαλλήλων και των πελατών σας. Παράλληλα πιστεύω ότι έτσι υπερασπίζεστε και τη φήμη των επιχειρήσεων σας, γιατί θα ήταν ολέθριο από μία αμέλεια να στιγματιστούν ως εστίες μετάδοσης του κορονοϊού. Σε καμία περίπτωση μία μικρή αναστάτωση που δέχομαι ότι υπάρχει στη δουλειά σας δεν μπορεί να συγκριθεί με το όφελος που προσφέρει στην αγορά και στη χώρα η τήρηση των υγειονομικών μέτρων και βέβαια δεν μπορεί να συγκριθεί και με την απόφασή μας να παραμείνουμε ανοιχτοί και να μείνουν ανοιχτές οι οικονομικές δραστηριότητες όλο αυτό το διάστημα με τους κανόνες που έχουμε θεσπίσει», ανέφερε ο Πρωθυπουργός. «Τα δύσκολα ως προς την οικονομία τουλάχιστον πέρασαν χάρη στα 42 δισεκατομμύρια των πόρων που κινητοποιήθηκαν συνολικά σε όλα τα επίπεδα», επεσήμανε ο Κυριάκος Μητσοτάκης. «Η μεγάλη διαφορά από τα άλλα κύματα είναι ότι τώρα έχουμε το εμβόλιο. Και αυτός είναι ο λόγος που αναλογικά οι νοσηλείες και οι απώλειες -αν και δυστυχώς πολλές- δεν αντιστοιχούν στα κρούσματα και αφορούν στην συντριπτική τους πλειοψηφία τους ανεμβολίαστους συμπολίτες μας», πρόσθεσε και απαρίθμησε τρία κλειδιά που θα ανοίξουν την πόρτα της εξόδου:
ο εμβολιασμός όσων δεν έχουν πειστεί ακόμα να εμβολιαστούν,
η τρίτη δόση, η αναμνηστική δόση γι’ αυτούς που ήδη έχουν εμβολιαστεί
Και τα καθημερινά μέτρα της υγιεινής. Ο Πρωθυπουργός αναφέρθηκε στα ενθαρρυντικά στοιχεία των τελευταίων ημερών σε σχέση με τους εμβολιασμούς: «Θέλω να τονίσω ότι η πολιτική την οποία υιοθετήσαμε την τελευταία εβδομάδα φαίνεται να αποδίδει. Είχαμε 140.000 καινούργια ραντεβού, ραντεβού πρώτης δόσης και σχεδόν 200.000 ραντεβού τρίτης δόσης. Τι σημαίνει αυτό; Ότι δεν υπάρχει ένας σκληρός διχασμός μεταξύ εμβολιασμένων και ανεμβολίαστων. Υπάρχουν πολλοί συμπολίτες μας ακόμα οι οποίοι δεν έχουν κάνει το εμβόλιο για διάφορους λόγους τους οποίους μπορεί να κατανοώ και να συμμερίζομαι, οι οποίοι είναι όμως διατεθειμένοι να πειστούν και έστω και τώρα να πάρουν την απόφαση να εμβολιαστούν». Στη διάρκεια της σύσκεψης τονίστηκε ότι έμποροι, επιχειρηματίες και εργαζόμενοι στο χώρο της εστίασης και κυβέρνηση είναι συνεργάτες, αφού ο στόχος είναι κοινός και η αντιμετώπιση της πανδημίας συμβάλλει στην αύξηση του τζίρου των επιχειρήσεων. Οι παράγοντες της αγοράς τόνισαν ότι στόχος είναι να μείνουν συνεχώς τα μαζαγιά ανοιχτά ενω ο Πρωθυπουργός ήταν κατηγορηματικός και στη διάρκεια της σύσκεψης, προκειμένου οι επαγγελματίες να κάνουν τον προγραμματισμό τους, ότι «δεν θα κλείσουμε». Σημειώθηκε, επίσης, η συνεισφορά των επαγγελματιών στους ελέγχους κι ότι η πρώτη εφαρμογή των μέτρων έγινε χωρίς εντάσεις. Από την πλευρά των εκπροσώπων των φορέων τέθηκαν, επίσης, επιμέρους ζητήματα που αφορούν τους συγκεκριμένους κλάδους. Αναλυτικά η εισαγωγική τοποθέτηση του Πρωθυπουργού: «Εγκαινιάζουμε σήμερα ένα νέο κύκλο επαφών με τους ανθρώπους της αγοράς έτσι ώστε Πολιτεία και πολίτες να συντονίσουμε τα βήματά μας προς την έξοδο από την πανδημία. Θέλω καταρχάς να σας ευχαριστήσω για την υπευθυνότητα που ήδη δείχνει η εστίαση και το εμπόριο στην εφαρμογή των νέων μέτρων. Θα ξαναπώ ότι η οικονομία και η κοινωνία δεν θα ξανακλείσουν. Οι εμβολιασμένοι δεν θα στερηθούν τις ελευθερίες τους και όποιοι ακόμα δεν έχουν εμβολιαστεί θα πρέπει να προστατευτούν. Για να συμβούν, όμως, όλα αυτά ταυτόχρονα εκτός από την αστυνόμευση χρειάζεται προφανώς και συνεργασία και φαίνεται ότι με κύριο όπλο την πειθώ αυτήν την κατακτάμε. Νομίζω ότι όλοι δεχόμαστε ότι δεν μπορεί σε κάθε κατάστημα ή σε κάθε cafe να υπάρχει και από ένας ελεγκτής όσο εξαιρετική δουλειά και αν κάνει η Ελληνική Αστυνομία και η Εθνική Αρχή Διαφάνειας, συνεπώς η υπόθεση της δημόσιας υγείας περνάει και στα δικά μας χέρια. Θα έλεγα ότι από ένα σημείο και πέρα γινόμαστε εμείς οι ίδιοι οι αστυνόμοι της υγείας μας κι εσείς οι προστάτες της υγείας των υπαλλήλων και των πελατών σας. Παράλληλα πιστεύω ότι έτσι υπερασπίζεστε και τη φήμη των επιχειρήσεων σας, γιατί θα ήταν ολέθριο από μία αμέλεια να στιγματιστούν ως εστίες μετάδοσης του κορονοϊού. Και ακριβώς γι’ αυτό τα γενικά μέτρα που ισχύουν σε όλη την Ευρώπη που ουσιαστικά δεν διαφέρουν και πολύ μεταξύ τους η έξαρση που βιώνουμε, αυτό το τέταρτο κύμα είναι κοινή και κοινοί είναι και οι τρόποι άμυνας. Είμαι πρόθυμος και για αυτό προκάλεσα τη σημερινή συζήτηση και με τους συναρμόδιους Υπουργούς, για να ακούσω τις προτάσεις σας για το πώς μπορούμε να κάνουμε πιο λειτουργική την καθημερινότητα αυτής της περιόδου. Σε καμία περίπτωση, όμως, μία μικρή αναστάτωση που δέχομαι ότι υπάρχει στη δουλειά σας δεν μπορεί να συγκριθεί με το όφελος που προσφέρει στην αγορά και στη χώρα η τήρηση των υγειονομικών μέτρων και βέβαια δεν μπορεί να συγκριθεί και με την απόφασή μας να παραμείνουμε ανοιχτοί και να μείνουν ανοιχτές οι οικονομικές δραστηριότητες όλο αυτό το διάστημα με τους κανόνες που έχουμε θεσπίσει. Νομίζω ότι γνωρίζετε εξάλλου πολύ καλά το ενδιαφέρον της κυβέρνησης για τις επιχειρήσεις. Εδώ και δύο χρόνια έχουμε βρεθεί πολλές φορές σε αυτή την αίθουσα και τα έχουμε συζητήσει. Θυμίζω ότι τα δύσκολα ως προς την οικονομία τουλάχιστον πέρασαν χάρη στα 42 δισεκατομμύρια των πόρων που κινητοποιήθηκαν συνολικά σε όλα τα επίπεδα. Κάλυψη αναστολών εργασίας, παράταση εξόφλησης οφειλών με επιστρεπτέα προκαταβολή, προνομιακές χρηματοδοτήσεις, επαγγελματικά ενοίκια. Τα έχουμε συζητήσει πολλές φορές. Είναι μία στήριξη βέβαια που συνεχίζεται καθώς συνεχίζεται και η ελάφρυνση από φορολογικά και ασφαλιστικά βάρη με μειώσεις των συντελεστών και των εργοδοτικών εισφορών. Είναι, λοιπόν, σημαντικό, η αγορά να ανταποκριθεί με τη σειρά της στις ανάγκες της κοινωνίας αλλά και στις ανάγκες ανάπτυξης της ίδιας της επιχειρηματικότητας. Όπως έχω πει επανειλημμένα ο επίλογος της πανδημίας αποδεικνύεται ότι δεν είναι απλή υπόθεση. Έχουμε μία έξαρση του τέταρτου κύματος σε όλη την Ευρώπη. Έβλεπα ενδεικτικά στοιχεία από την Αυστρία, μία χώρα η οποία έχει περίπου αντίστοιχο πληθυσμό με μας και λίγο υψηλότερα ποσοστά εμβολιασμένων, 9000 κρούσματα, αντίστοιχη πίεση στο Σύστημα Υγείας και είναι σαφές ότι και στην πατρίδα μας θα ακολουθήσουν ακόμα μερικές δύσκολες εβδομάδες. Όμως, η μεγάλη διαφορά από τα άλλα κύματα είναι ότι τώρα έχουμε το εμβόλιο. Και αυτός είναι ο λόγος που αναλογικά οι νοσηλείες και οι απώλειες -αν και δυστυχώς πολλές- δεν αντιστοιχούν στα κρούσματα και αφορούν στην συντριπτική τους πλειοψηφία τους ανεμβολίαστους συμπολίτες μας. Τρία συνεπώς είναι τα κλειδιά που θα ανοίξουν την πόρτα της εξόδου: ο εμβολιασμός όσων δεν έχουν πειστεί ακόμα να εμβολιαστούν, η τρίτη δόση, η αναμνηστική δόση γι’ αυτούς που ήδη έχουν εμβολιαστεί και φυσικά τα καθημερινά μέτρα της υγιεινής. Γιατί ξέρουμε πια ότι ο εμβολιασμός προστατεύει από την εύκολη μόλυνση, προστατεύει όμως κυρίως από τη σοβαρή νόσηση όπως διαπίστωσε και ο Υπουργός Ανάπτυξης πρώτος. Η ενισχυτική δόση, τόσο σημαντική, δεν επιτρέπει να αναπτυχθούν ρωγμές στον τοίχο ανοσίας που έχουμε ήδη χτίσει και φυσικά η μάσκα, οι αποστάσεις, αποτρέπουν τη μετάδοση του ιού. Τα πολλά τεστ τα οποία γίνονται, περισσότερα με τα μέτρα τα οποία έχουμε επιβάλλει, μας επιτρέπουν να έχουμε μία πολύ καλή επιδημιολογική εικόνα της πανδημίας και να περιορίζουμε αυτούς οι οποίοι νοσούν κυρίως τους ασυμπτωματικούς όσο το δυνατόν νωρίτερα για να μην μολύνουν άλλους συμπολίτες τους. Θέλω να τονίσω ότι η πολιτική την οποία υιοθετήσαμε την τελευταία εβδομάδα φαίνεται να αποδίδει. Έχω τα συνολικά στοιχεία εδώ πέρα για τους αριθμούς των εμβολιασμών. Μόνο την τελευταία εβδομάδα είχαμε 140.000 καινούργια ραντεβού, ραντεβού πρώτης δόσης και σχεδόν 200.000 ραντεβού τρίτης δόσης. Τι σημαίνει αυτό; Ότι δεν υπάρχει ένας σκληρός διχασμός μεταξύ εμβολιασμένων και ανεμβολίαστων. Υπάρχουν πολλοί συμπολίτες μας ακόμα οι οποίοι δεν έχουν κάνει το εμβόλιο για διάφορους λόγους τους οποίους μπορεί να κατανοώ και να συμμερίζομαι, οι οποίοι είναι όμως διατεθειμένοι να πειστούν και έστω και τώρα να πάρουν την απόφαση να εμβολιαστούν. Διαπιστώνοντας από τη μία ότι αυτό είναι μία ανάγκη από την άλλη ότι η καθημερινότητά τους γίνεται πιο δύσκολη. Υπάρχει μία μεγαλύτερη ταλαιπωρία και ένα οικονομικό κόστος εάν επιλέξουν να παραμείνουν ανεμβολίαστοι. Κατά συνέπεια δεν υπάρχει περιθώριο για τον παραμικρό εφησυχασμό. Ο δρόμος είναι ένας, ο δρόμος της υπεύθυνης δράσης, της συνεννόησης της κοινωνίας, της συνεννόησης όλων των επαγγελματικών ομάδων. Μόνο έτσι θα είμαστε αποτελεσματικοί. Γι’ αυτό θέλω να ακούσω και τις δικές σας σκέψεις για το πώς η συνεργασία μας θα γίνει πιο παραγωγική όπως και στο παρελθόν. Είμαι σίγουρος ότι το εμπόριο και η εστίαση θα ανταποκριθούν στα ζητούμενα της συγκυρίας, τα οποία είναι ζητούμενα και για την πρόοδο της επιχειρηματικότητας συνολικά στη χώρα. Νομίζω η συνολική εικόνα την οποία έχουμε εμείς επιβεβαιώνεται και εμπειρικά, αλλά επιβεβαιώνεται και από τα ίδια τα στοιχεία είναι ότι η ανάπτυξη του 2021 είναι πάρα πολύ υγιής. Είμαι σίγουρος ότι αυτό το διαπιστώνετε κι εσείς στο δικό σας κύκλο εργασιών και αυτό μας δίνει και κάποιες παραπάνω αντοχές να προωθήσουμε μία ακόμα δυσκολία όπως αυτή που αντιμετωπίζουμε τώρα». Επίσης, συμμετείχαν ο Πρόεδρος της ΚΕΕΕ, Γιάννης Χατζηθεοδοσίου, ο Πρόεδρος του ΕΒΕΑ, Γιάννης Μπρατάκος, ο Πρόεδρος της ΠΟΕΣΕ, Γιώργος Καββαθάς, ο Πρόεδρος της ΕΣΕΕ, Γιώργος Καρανίκας, ο Πρόεδρος του ΣΕΛΠΕ, Αντώνης Μακρής και ο Διοικητής της ΕΑΔ, Άγγελος Μπίνης. Aπό κυβερνητικής πλευράς συμμετείχαν, ο Υπουργός Ανάπτυξης και Επενδύσεων, Άδωνις Γεωργιάδης, ο Υπουργός Προστασίας του Πολίτη, Τάκης Θεοδωρικάκος, ο Υπουργός Επικρατείας, Γιώργος Γεραπετρίτης, ο Υπουργός Επικρατείας, αρμόδιος για τον συντονισμό του Κυβερνητικού Έργου, Άκης Σκέρτσος, ο Υφυπουργός Προστασίας του Πολίτη, αρμόδιος για την Αντεγκληματική Πολιτική, Λευτέρης Οικονόμου, ο Υφυπουργός παρα τω Πρωθυπουργώ και Κυβερνητικός Εκπρόσωπος, Γιάννης Οικονόμου και ο Διευθυντής του γραφείου Τύπου του Πρωθυπουργού, Δημήτρης Τσιόδρας. "
2021-11-04,27866,https://www.primeminister.gr/2021/11/04/27866,Εισαγωγική τοποθέτηση του Πρωθυπουργού Κυριάκου Μητσοτάκη στη συνεδρίαση του Υπουργικού Συμβουλίου | Ο Πρωθυπουργός της Ελληνικής Δημοκρατίας,"Πριν ξεκινήσουμε, μία παρατήρηση σχετικά με την πανδημία και ενόψει της εφαρμογής και των νέων μέτρων από το Σάββατο. Όπως έχουμε πει πολλές φορές υπάρχει όντως μία σημαντική έξαρση κρουσμάτων, η οποία είναι πρωτίστως έξαρση περιστατικών μεταξύ ανεμβολίαστων. Υπάρχει μία μεγάλη πίεση στο Εθνικό Σύστημα Υγείας στη Βόρεια Ελλάδα. Υπάρχει όμως και η άλλη όψη της πραγματικότητας: ότι μόνο τις τελευταίες τρεις μέρες κλείστηκαν πάνω από 60.000 νέα ραντεβού για πρώτους εμβολιασμούς και η ροή για την 3η αναμνηστική δόση είναι σταθερή, 30.000 περίπου ραντεβού την ημέρα. Θυμίζω ότι πέρυσι τον Δεκέμβριο, σε μία μέτρηση η οποία είχε γίνει, μόλις το 33% των ενηλίκων μας έλεγαν ότι θα εμβολιαστούν σίγουρα, ενώ 11 μήνες μετά είναι εμβολιασμένο το 73% των ενηλίκων Ελλήνων. Το αναφέρω γιατί απέναντι στο φόβο και στην εύκολη κριτική υπάρχει και η άλλη Ελλάδα, η οποία ανταποκρίνεται στο κάλεσμα της λογικής, ανταποκρίνεται στην πολιτική της πειθούς και διαψεύδει τους αρνητές της αλήθειας, όσο και τους αρνητές της συστράτευσης απέναντι σε μία εθνική πρόκληση. Το μήνυμα, λοιπόν, σε αυτούς που ποντάρουν σε τεχνητούς διχασμούς παραμένει ένα: εμβολιαζόμαστε, ενωνόμαστε, παίρνουμε τις ζωές μας πίσω και προχωράμε. Έρχομαι τώρα στην ατζέντα της σημερινής τακτικής μας συνεδρίασης, η οποία θα μπορούσε να χαρακτηριστεί και ως «πράσινη», καθώς στο επίκεντρό της βρίσκονται τέσσερις τολμηρές μεταρρυθμίσεις που αφορούν το περιβάλλον, τον ενεργειακό προσανατολισμό της χώρας προς τις ανανεώσιμες πηγές ενέργειας. Πρώτα και πάνω απ’ όλα ο κλιματικός νόμος, τον οποίον για πρώτη φορά αποκτά η χώρα. Το νέο πλαίσιο παραγωγής και αποθήκευσης ρεύματος από καθαρές πηγές, με έμφαση στα θαλάσσια αιολικά πάρκα. Τρίτον, ο μετασχηματισμός της διαχειριστικής αρχής υδρογονανθράκων. Και βεβαίως το εθνικό σχέδιο κυκλικής οικονομίας για την τετραετία 2021-2025. Μιλάμε, συνεπώς, για ένα πολυεπίπεδο, ένα συνεκτικό πρόγραμμα που οδηγεί με στόχους και με χρονοδιαγράμματα την Ελλάδα στη νέα εποχή. Σε μια ανάπτυξη η οποία από τη μια θα προσφέρει καθαρή και φθηνή ενέργεια αλλά ταυτόχρονα θα προσφέρει και πολλές, καλές νέες θέσεις εργασίας και καλύτερη ποιότητα ζωής στους πολίτες. Είναι μία αναγκαία επιλογή εν μέσω της κλιματικής κρίσης, αλλά είναι μια επιλογή συνώνυμη και με την πρόοδο του τόπου και την ευημερία της κοινωνίας. Το νέο πλαίσιο υπηρετεί, προφανώς, τις δεσμεύσεις της χώρας μας τις οποίες είχα την ευκαιρία να επαναλάβω και τη Δευτέρα, στη σύνοδο του ΟΗΕ. Η Ελλάδα παραμένει ευρωπαϊκή πρωταγωνίστρια στη γρήγορη απεξάρτηση από τον ρυπογόνο λιγνίτη. Θυμίζω ότι το αργότερο έως το 2023 θα έχουν κλείσει όλες οι παλιές ρυπογόνες μονάδες της ΔΕΗ και ως το 2028 το αργότερο -μπορεί να έρθει και νωρίτερα αυτή η ημερομηνία- θα έχουμε πλήρως απεξαρτηθεί από την καύση λιγνίτη. Πρωτοστατούμε ταυτόχρονα στις επενδύσεις ανανεώσιμων πηγών ενέργειας αλλά και στην ηλεκτροκίνηση, παράλληλα όμως -και θέλω να το τονίσω αυτό- γινόμαστε και κόμβος μεταφοράς καθαρής ενέργειας στη Μεσόγειο. Σε αυτή την κατεύθυνση εξάλλου κινείται και η διπλωματία της ενέργειας την οποία ήδη δρομολογεί η Ελλάδα, όπως ενδεικτικά η πρόσφατη συμφωνία με την Αίγυπτο για την ηλεκτρική διασύνδεση, μέσω της οποίας θα μεταφέρεται καθαρό ρεύμα από τον ήλιο της Αφρικής στην Ελλάδα και από εκεί στην Ευρώπη. Αλλά η θέση της Ελλάδος ως ενεργειακού κόμβου αφορά όχι μόνο το παρόν αλλά και το μέλλον. Στις συζητήσεις που είχαμε, παραδείγματος χάρη, με τη Σαουδική Αραβία, η Ελλάδα μπορεί να καταστεί κόμβος εισόδου πράσινου υδρογόνου που θα παράγεται στη Μέση Ανατολή και μέσω της Ελλάδας θα εισάγεται στην ευρωπαϊκή αγορά. Γίνεται έτσι σαφές πως το παγκόσμιο ενεργειακό περιβάλλον, εκτός από μια αναπτυξιακή πρόκληση, είναι και πεδίο αναβάθμισης της γεωστρατηγικής και διεθνούς θέσης της χώρας μας. Η πράσινη πολιτική για την οποία θα συζητήσουμε σήμερα, ωστόσο, αφορά και την καθημερινότητα. Αυτή θα γίνει καλύτερη διότι στα πλαίσια του κλιματικού νόμου αναλαμβάνουμε ορισμένες πολύ συγκεκριμένες δεσμεύσεις. Παραδείγματος χάρη, από το 2023 σε όλα τα νέα σπίτια που θα κατασκευάζονται θα απαγορεύεται η εγκατάσταση καυστήρων πετρελαίου εκεί που υπάρχει επαρκές δίκτυο φυσικού αερίου. Από το 2025 όλα τα νέα ταξί σε Αθήνα και Θεσσαλονίκη, αλλά και το 1/3 των ενοικιαζόμενων οχημάτων, θα πρέπει να είναι ή ηλεκτρικά ή οχήματα μηδενικών εκπομπών ρύπων. Και από το 2030 θα απαγορεύεται η πώληση νέων ΙΧ με κινητήρες εσωτερικής καύσης. Ξέρω ότι οι στόχοι αυτοί είναι φιλόδοξοι, είναι όμως αναγκαίοι και με το σχέδιο το οποίο έχουμε στη διάθεσή μας μπορούν να γίνουν και ρεαλιστικοί. Είναι άλλωστε πρωτοβουλίες στις οποίες πλέον ανταποκρίνονται όλοι οι Έλληνες και πρώτα και πάνω απ’ όλα οι νέοι μας. Το αποδεικνύει, εξάλλου, η μεγάλη επιτυχία του προγράμματος «Εξοικονομώ», όπως και η γρήγορη μετατροπή των νησιών μας σε πράσινες, ενεργειακά αυτόνομες περιοχές. Αύριο θα βρεθώ στη Χάλκη, θα έχω την ευκαιρία να εγκαινιάσω την πρωτοβουλία GR – eco islands, η οποία θα δείξει ένα υπόδειγμα μετάβασης των μικρών και ύστερα των μεγάλων νησιών μας στην πράσινη εποχή. Kάτι το οποίο σημαίνει όχι απλά καθαρότερο περιβάλλον αλλά και φθηνότερο ρεύμα για όλους. Αυτή η πράσινη πολιτική, κυρίες και κύριοι συνάδελφοι, αποτελεί και μία αναπτυξιακή πρόκληση των καιρών. Δεν είναι τυχαίο ότι σήμερα θα ολοκληρωθεί η Αύξηση Μετοχικού Κεφαλαίου της ΔΕΗ, 1,35 δισ. ευρώ τα οποία έσπευσαν να προσφέρουν πάρα πολλοί σημαντικοί και αξιόπιστοι επενδυτές, σε μία εξαιρετικά ενθαρρυντική αποτίμηση. Με το Δημόσιο να εξακολουθεί να κρατά τον έλεγχο της εταιρείας, με την τιμή της μετοχής σήμερα στα 9 ευρώ όταν -θυμίζω- την παραλάβαμε στο 1 ευρώ και τη Δημόσια Επιχείρηση Ηλεκτρισμού στα όρια της χρεοκοπίας. Μία ισχυρή ΔΕΗ μπορεί να στηρίξει τους καταναλωτές στη δυσκολία την οποία αντιμετωπίζουμε σήμερα, απορροφώντας ένα μέρος των αυξήσεων των τιμών της ηλεκτρικής ενέργειας, θα γίνει ταυτόχρονα όμως και πρωταγωνιστής στην πράσινη μετάβαση και στην Ελλάδα και στα Βαλκάνια. Η καθαρή ενέργεια, λοιπόν, μετατρέπεται σε νέο πεδίο της παγκόσμιας οικονομικής δραστηριότητας. Εκεί θα κινητοποιούνται στο εξής δημόσια και ιδιωτικά κεφάλαια, παράγοντας πλούτο και νέα απασχόληση. Και οι πιο έτοιμες χώρες για την πράσινη μετάβαση θα είναι και οι κερδισμένες του μέλλοντος. Θα έχουμε την ευκαιρία σήμερα στο Υπουργικό Συμβούλιο να συζητήσουμε δυο ακόμα σημαντικές πρωτοβουλίες. Τη μεταρρύθμιση του ΕΟΠΥΥ την οποία θα μας παρουσιάσει ο Υπουργός Υγείας, μια πολύ σημαντική παρέμβαση την οποία πιστεύω ότι θα τη δει με ανακούφιση και το Υπουργείο Οικονομικών, καθώς εξορθολογίζει συνολικά το πλαίσιο αγορών υπηρεσιών υγείας. Και μια ακόμα πολύ σημαντική μεταρρύθμιση την οποία θα μας παρουσιάσει ο Υπουργός Δικαιοσύνης, αλλά θέλω να ευχαριστήσω και τον Αντιπρόεδρο της κυβέρνησης γιατί έπαιξε σημαντικό ρόλο στη διαμόρφωσή της, που αφορά την Εθνική Σχολή Δικαστών. Μια σημαντική παρέμβαση στο συνολικό εξορθολογισμό της Δικαιοσύνης. "
2021-11-02,27835,https://www.primeminister.gr/2021/11/02/27835,Δηλώσεις του Πρωθυπουργού Κυριάκου Μητσοτάκη στο CNBC | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης, στο περιθώριο της διάσκεψης των Ηνωμένων Εθνών για το κλίμα COP26 στην οποία έλαβε μέρος τη Δευτέρα, μίλησε στο δίκτυο CNBC για τις πρωτοβουλίες της Ελλάδας. Ακολουθούν, σε ανεπίσημη μετάφραση από τα αγγλικά, οι τοποθετήσεις του Πρωθυπουργού: Κυριάκος Μητσοτάκης: Η Ελλάδα είναι μέλος της Ευρωπαϊκής Ένωσης, επομένως έχουμε θέσει φιλόδοξους στόχους, να μειώσουμε τις εκπομπές αερίων του θερμοκηπίου που προκαλούμε κατά 55% έως το 2030 και να γίνουμε κλιματικά ουδέτεροι έως το 2050. Και θα περάσουμε τον πρώτο μας κλιματικό νόμο, ευελπιστώ πριν το τέλος του έτους, ώστε να διασφαλίσουμε ότι υπάρχει το κατάλληλο νομικό πλαίσιο για όλα αυτά. CNBC: Κάτι που γνωρίζετε εσείς, όπως κι εγώ, είναι ότι υπάρχουν κι άλλες κρίσεις, είτε μιλάμε για την πανδημία ή για την κρίση για την οποία είχαμε μιλήσει στην Πλατεία Συντάγματος πριν από πολλά χρόνια. Είναι αυτή η κρίση σημαντικότερη όλων τους αυτή τη στιγμή; Κυριάκος Μητσοτάκης: Πρόκειται αναμφίβολα για υπαρξιακή κρίση που αφορά ολόκληρο τον πλανήτη. Βεβαίως, οι χώρες στην ανατολική Μεσόγειο γίναμε αυτόπτες μάρτυρες των όσων συνέβησαν αυτό το καλοκαίρι, με τις τρομερές πυρκαγιές. Άρα, γνωρίζουμε ότι πρέπει να δράσουμε, τόσο στο μέτωπο της άμβλυνσης των συνεπειών όσο και στο μέτωπο της προσαρμογής. Θα αντιμετωπίσουμε φυσικές καταστροφές στο ορατό μέλλον, γι’ αυτόν τον λόγο συστήσαμε Υπουργείο Κλιματικής Κρίσης και Πολιτικής Προστασίας, ώστε να διασφαλίσουμε ότι θα είμαστε καλύτερα προστατευμένοι και ότι θα αντιμετωπίσουμε με τον καλύτερο δυνατό τρόπο την επόμενη φυσική καταστροφή. Ταυτόχρονα, πρέπει να κοιτάξουμε προς το μέλλον. Η Ελλάδα μπορεί να διαδραματίσει ηγετικό ρόλο σε διάφορα μέτωπα. Στη ναυτιλία για παράδειγμα, ελέγχουμε το 20% του παγκόσμιου εμπορικού στόλου. Θέλω οι πλοιοκτήτες μας να βρίσκονται στην πρώτη γραμμή της καινοτομίας όσον αφορά τη ναυτιλία. Δεν γνωρίζουμε ακόμη ποια θα είναι η λύση (σε τεχνολογικό επίπεδο), αλλά πρέπει να επενδύσουμε σε εναλλακτικές τεχνολογίες τώρα. Πρέπει να προστατεύσουμε τα νησιά μας. Πρόκειται για μοναδικά οικοσυστήματα. Το όραμά μας είναι να εξασφαλίσουμε πως τα νησιά μας θα γίνουν ουδέτερα όσον αφορά τις εκπομπές άνθρακα πριν από την ηπειρωτική χώρα. Έχουμε τη δυνατότητα να το πετύχουμε, ειδικά σε ό,τι αφορά τα μικρότερα νησιά που δεν καταναλώνουν πολλή ενέργεια. Θέλουμε να μετατρέψουμε την Ελλάδα σε περιφερειακό ενεργειακό κόμβο. Κοιτάξτε για παράδειγμα τι συμβαίνει στη Μέση Ανατολή και τη βόρεια Αφρική: είναι εφικτή η παραγωγή πολύ φθηνής ηλεκτρικής ενέργειας χάρη στην ηλιοφάνεια, αλλά πρέπει να μεταφερθεί στην Ευρώπη με κάποιο τρόπο. Για αυτόν τον λόγο θα κατασκευάσουμε την ηλεκτρική διασύνδεση με την Αίγυπτο. "
2021-10-29,27812,https://www.primeminister.gr/2021/10/29/27812,Τοποθετήσεις του Πρωθυπουργού Κυριάκου Μητσοτάκη κατά την κοινή συνέντευξη Τύπου με την Καγκελάριο της Γερμανίας Angela Merkel στο Μέγαρο Μαξίμου | Ο Πρωθυπουργός της Ελληνικής Δημοκρατίας,"Κυριάκος Μητσοτάκης: Είχα σήμερα τη χαρά να υποδεχτώ την Καγκελάριο Merkel στην Αθήνα, την οποία επέλεξε ως έναν από τους τελευταίους προορισμούς της, ολοκληρώνοντας τον πολιτικό της μαραθώνιο, μία διαδρομή 16 ετών στην ηγεσία της Γερμανίας που ξεπερνά εκείνη του Konrad Adenauer και αγγίζει αυτή του Helmut Kohl, δύο ηγετών που όπως και η ίδια προσέφεραν πολλά στην πατρίδα τους αλλά και στην Ευρώπη. Δεν είναι η πρώτη μας επαφή. Είναι ωστόσο ξεχωριστή γιατί είναι η τελευταία, τουλάχιστον με τη δημόσια ιδιότητά της. Για αυτό και ως ο 8ος Έλληνας Πρωθυπουργός που συναντά την αγαπητή Angela, μπορώ να αποτολμήσω μία πολύ σύντομη ανασκόπηση των πολλών τα οποία συνέβησαν όλα αυτά τα χρόνια. Να μιλήσω για τη δική της σφραγίδα, ιδίως στα ευρωπαϊκά δρώμενα, αλλά και να παρουσιάσω σύντομα τη νέα εικόνα της δικιάς μας χώρας. Γιατί πράγματι, κυρία Καγκελάριε, η σημερινή Ελλάδα είναι πολύ διαφορετική από αυτή που γνωρίσατε την τελευταία δεκαετία. Δεν είναι πλέον μία εστία κρίσης και ελλειμμάτων, αλλά ένα σύγχρονο ευρωπαϊκό κράτος που προχωρά στη δυναμική ανάπτυξη, στη μείωση της ανεργίας και στον σχεδιασμό ενός καλύτερου αύριο. Κάτι το οποίο αναγνωρίζουν πριν από όλους και οι δικοί σας συμπολίτες. Έτσι άλλωστε εξηγείται και η φετινή αύξηση των ελληνικών εξαγωγών στη Γερμανία, παρά τα προβλήματα του Covid, κατά 20%. Έτσι εξηγείται το ενδιαφέρον των δεκάδων γερμανικών επιχειρήσεων να επενδύσουν εδώ. Έτσι εξηγούνται οι εξαγορές ελληνικών start-ups από γερμανικούς ομίλους, η σταθερή προτίμηση των ελληνικών προϊόντων στις αγορές της πατρίδας σας και βέβαια ο υπερδιπλάσιος αριθμός Γερμανών επισκεπτών που είχαμε αυτό το καλοκαίρι σε σχέση με πέρυσι. Είναι αλήθεια ότι ούτε η Ευρώπη, ούτε η Ελλάδα έφτασαν εύκολα στο ξέφωτο της τρίτης δεκαετίας του 21ου αιώνα. Και οι δύο δοκιμάστηκαν από λάθος αποφάσεις που επέστρεψαν εναντίον τους μεταμφιεσμένες σε λαϊκισμό και δημαγωγία. Άλλωστε και εσείς η ίδια παραδεχθήκατε, με γενναιότητα, ότι ζητήσατε πολλά από τους Έλληνες τις ώρες που εκείνοι βίωναν την τρικυμία της οικονομικής τους κρίσης. Ευτυχώς όμως ούτε η τυφλή ευρωπαϊκή λιτότητα, ούτε τα φθηνά δήθεν εθνικά συνθήματα άντεξαν. Η Ευρώπη απέδειξε ότι οι μεγάλες αποφάσεις την τοποθετούν πάντα στη σωστή πλευρά της Ιστορίας, ενώ και η Ελλάδα μπόρεσε να μετατρέψει σε ωριμότητα τα λάθη και τα τραύματα μιας περιόδου. Έτσι, η κοινοτική αλληλεγγύη από τη μία και ο αληθινός πατριωτισμός από την άλλη βγήκαν στο τέλος νικητές. Σε όλο αυτό το διάστημα η Angela Merkel υπήρξε η φωνή της λογικής και της σταθερότητας και στο Βερολίνο, αλλά και στις Βρυξέλλες. Άδικη ίσως κάποιες φορές, όμως καθοριστική στις οριακές στιγμές που υψώθηκε, όπως το 2015, όταν απέναντι σε κορυφαίους Υπουργούς της αρνήθηκε τον εξοστρακισμό της Ελλάδας από την Ευρώπη. Μια μεγάλη επιλογή που είχε και τη δική της υπογραφή. Το βάρος των πολιτικών αποφάσεων κρίνεται πάντα στη ζυγαριά της αναγκαιότητας κι έτσι η Ευρώπη των ασφυκτικών δημοσιονομικών πλαισίων εξελίχθηκε στην Ευρώπη της κοινής υγειονομικής άμυνας, της ενιαίας προμήθειας των εμβολίων και τελικά του Ευρωπαϊκού Ταμείου Ανάκαμψης, που θα χρηματοδοτήσει το μέλλον των λαών της. Όλα αυτά έχουν επίσης το βάρος και της δικής σας στάσης, αγαπητή Angela, γιατί καθώς η Ευρώπη προχωρά με ομοφωνίες, γνωρίζει καλά ότι αυτές χτίζονται με συμφωνίες, συνεπώς και με συγκλίσεις που εξελίσσουν την πολιτική αλλά και τους πολιτικούς. Ήταν γενναία η αλλαγή στάσης της Καγκελαρίου για το ζήτημα του Ταμείου Ανάκαμψης. Είδε όμως τη μεγάλη αναγκαιότητα να προχωρήσει η Ευρώπη σε αυτό το βήμα για να μπορέσει να στηρίξει ειδικά τις πιο αδύναμες οικονομίες, που δοκιμάστηκαν από μία κρίση για την οποία δεν είχαν ουσιαστικά καμία πραγματική ευθύνη. Όλα αυτά τα χαρακτηριστικά είχα την ευκαιρία να τα διαπιστώσω και προσωπικά στις Συνόδους Κορυφής. Εκεί που η Καγκελάριος αποδεικνύει ότι δεν έχει μόνο τη δύναμη να εισηγείται λύσεις αλλά και να τις αναδιαμορφώνει, προκειμένου αυτές να γίνουν λειτουργικές. Όμως η μάχη κατά του Covid είχε και χρώμα γαλανόλευκο. Γιατί η Ελλάδα μπήκε πρώτη στη μάχη κατά της πανδημίας, αργότερα εισηγήθηκε το ψηφιακό πιστοποιητικό, οργάνωσε ένα καινοτόμο σύστημα εμβολιασμού και βέβαια και η χώρα μας πρωτοστάτησε στην ίδρυση του Ευρωπαϊκού Ταμείου, ενώ στο ίδιο διάστημα πέτυχε, με τολμηρές μεταρρυθμίσεις, να επαναφέρει την δική της οικονομία σε τροχιά υγείας, σε τροχιά προόδου. Δεν ήταν ένας εύκολος δρόμος. Πολύ περισσότερο όταν αυτός διασταυρωνόταν και με εθνικές προκλήσεις. Πότε με ασύμμετρες επιθέσεις, όπως αυτές στον Έβρο και στο Αιγαίο, με τις παράνομες ροές των μεταναστών από την Τουρκία. Και πότε με ανοιχτές κρίσεις, όπως με την επιθετικότητα των γειτόνων μας το περασμένο καλοκαίρι. Μια ένταση που δυστυχώς διαρκεί με στόχο -πιστεύω- πλέον την Ευρώπη και ολόκληρη τη Δύση. Γνωρίζω, κυρία Καγκελάριε, και είχαμε πολλές πολύ ειλικρινείς συζητήσεις για το θέμα αυτό, τη δική σας σταθερή θέση υπέρ του διαλόγου και της εκτόνωσης των εντάσεων. Και εγώ αγωνίζομαι -και θα συνεχίσω να αγωνίζομαι- για να κρατώ πάντα ανοιχτούς τους διαύλους επικοινωνίας. Φοβάμαι, όμως, ότι συχνά η Δυτική ψυχραιμία ενθαρρύνει την τουρκική αυθαιρεσία. Και ότι είναι καιρός οι ευρωπαϊκές αρχές να μετουσιωθούν σε ευρωπαϊκή πολιτική και κυρίως σε ευρωπαϊκή πρακτική απέναντι σε όσους την προσβάλλουν, γιατί όπως λέμε στην Ελλάδα, οι καλοί λογαριασμοί κάνουν τους καλούς φίλους. Από την πλευρά της, θα το ξαναπώ, η Ελλάδα θέλει μόνο φίλους. Και το αποδεικνύει υπογράφοντας συμφωνίες συνεργασίας με όλα τα φιλειρηνικά κράτη της περιοχής. Επιθυμεί τις καλές σχέσεις, ασφαλώς και με τους γείτονες μας, πάντα με γνώμονα το Διεθνές Δίκαιο και το Δίκαιο της Θάλασσας. Όμως δεν ανέχεται ούτε απειλές, ούτε αμφισβητήσεις των δικαιωμάτων της. Η θέση μου, νομίζω, είναι σαφής και κρυστάλλινη. Τα ζητήματα αυτά θα απασχολήσουν, ασφαλώς, το επόμενο διάστημα και τη νέα ηγεσία της χώρας σας. Μαζί της προσδοκώ να διευρύνω τις ήδη πολύ δυναμικές διμερείς μας σχέσεις, αντιμετωπίζοντας και τις όποιες πολύπλοκες εκκρεμότητες έρχονται από το παρελθόν. Κυρίως όμως, να σχεδιάσουμε μαζί το μέλλον μιας νέας, ανεξάρτητης και ισχυρής Ευρώπης. Όπως έχετε πει κι εσείς, η λιτότητα δεν μπορεί να είναι η απάντηση σε όλα. Και αυτό αποτελεί μια χρήσιμη παρακαταθήκη στον προβληματισμό για το νέο Σύμφωνο Σταθερότητας, ώστε οι παλιές αστοχίες να μετουσιωθούν σε νέες ευκαιρίες. Ενώ, κατά την άποψη μας, και το γαλλογερμανικό σύμφωνο και η συνθήκη αμοιβαίας αμυντικής συνδρομής Ελλάδος – Γαλλίας μπορούν, υπό προϋποθέσεις, να συγκροτήσουν το πρόπλασμα μίας ευρωπαϊκής στρατηγικής αυτονομίας. Στους δύο αυτούς πυλώνες μπορεί νομίζω να στηριχθεί το ευρωπαϊκό οικοδόμημα των επόμενων δεκαετιών, βαθαίνοντας τη δημοκρατία και περιορίζοντας τις ανισότητες στο εσωτερικό του. Αλλά και απλώνοντας την επιρροή του πια σε υπερεθνικά πεδία, όπως είναι η κλιματική κρίση και το μεταναστευτικό. Προβλήματα επίκαιρα όσο και οι νέοι ενεργειακοί δρόμοι σε ένα παγκόσμιο χάρτη συμφερόντων που ξανασχεδιάζεται. Με λίγα λόγια, και να τελειώσω με αυτό, κυρία Καγκελάριε, το μέλλον προβλέπεται συναρπαστικό και για την Ελλάδα και για τη Γερμανία και για την Ευρώπη. Θα βηματίσουμε ωστόσο προς αυτό οπλισμένοι με το αγαπημένο ρήμα της Καγκελαρίου: «προσπάθησα», «προσπαθώ». Και με τις εμπειρίες μιας εποχής που σφράγισε η παρουσία της. Μία εποχή με κυματισμούς που τις περισσότερες όμως φορές κατέληγε τελικά σε ήρεμα νερά. Και για αυτό, κυρία Καγκελάριε, μπορείτε να είστε υπερήφανη. Αγαπητή Angela, σας υποδέχομαι με χαρά και σας αποχαιρετώ με σεβασμό. Η Αθήνα θα σας περιμένει πάντα και ως πολίτη και ως φίλη. Άλλωστε είναι η πόλη που εδώ και 2.500 χρόνια τιμά την πρώτη ιδιότητα και ξέρει να φιλοξενεί τη δεύτερη. Και στη νέα σας πορεία μην ξεχνάτε τα λόγια του Goethe: «Unter allen Völkerschaften haben die Griechen den Traum des Lebens am schönsten geträumt». Και στη νέα σας πορεία μην ξεχνάτε τα λόγια του Γκαίτε: «Από όλους τους λαούς οι Έλληνες ονειρεύονται το όνειρο της ζωής με τον πιο όμορφο τρόπο». Και πάλι καλώς ήλθατε στην Αθήνα στην τελευταία επίσημη επίσκεψή σας.   Ερωτήσεις Γιώργος Ευγενίδης (STAR), απευθυνόμενος στον Πρωθυπουργό: Ο διάδοχος της κ. Μέρκελ φαίνεται πως θα είναι ο κ. Scholz. Πώς σκοπεύετε να πορευτείτε στο δημοσιονομικό σκέλος; Θα μπορέσετε να τον πείσετε για την ανάγκη να μην υπάρχουν τόσο σκληροί δημοσιονομικοί κανόνες μετά το 2023; Κυριάκος Μητσοτάκης: Προσβλέπω να έχω μία εποικοδομητική συνεργασία με τον διάδοχο της κυρίας Merkel -πιο πιθανό σενάριο είναι να είναι ο κ. Scholz- η  οποία προφανώς θα συμπεριλαμβάνει και τη συζήτηση για το Σύμφωνο Σταθερότητας. Τονίζω ότι αυτή δεν είναι μία συζήτηση διμερής, είναι μία συζήτηση η οποία θα γίνει στα πλαίσια της Ευρωπαϊκής Ένωσης και η οποία πρέπει να λάβει υπόψη και τις εμπειρίες της προηγούμενης δεκαετίας, αλλά και τις εμπειρίες -που όπως σωστά είπε η κυρία Καγκελάριος- της πανδημίας, η οποία υποχρέωσε ουσιαστικά όλες τις ευρωπαϊκές χώρες να αυξήσουν το επίπεδο του χρέους. Γέννησε, όμως, η συγκυρία της πανδημίας και το Ταμείο Ανάκαμψης, κάτι το οποίο θεωρώ ότι αποτελεί μία σημαντικότατη ευρωπαϊκή παρακαταθήκη για το μέλλον. Κατά την άποψή μου είναι δεδομένο ότι θα γίνουν παρεμβάσεις στους πολύ αυστηρούς, τυπικούς κανόνες του Συμφώνου Σταθερότητας στο μέλλον. Αυτό δεν σημαίνει όμως σε καμία περίπτωση ότι θα ξεχάσουμε τι σημαίνει δημοσιονομική πειθαρχία. Αυτό είναι κάτι το οποίο είναι ιδιαίτερα σημαντικό και για την πατρίδα μας, η οποία εξακολουθεί να έχει ένα πολύ υψηλό επίπεδο χρέους. Και θα πρέπει μονίμως η αξιοπιστία μας να δοκιμάζεται στη βάσανο των αγορών. Η Ελλάδα θα έχει τη δυνατότητα, καλώς εχόντων των πραγμάτων, με τους ρυθμούς ανάπτυξης τους οποίους προβλέπουμε, να μπορεί από το 2023 να παράγει πρωτογενή πλεονάσματα. Κατά συνέπεια, σε καμία περίπτωση δεν πρέπει να εκληφθεί η συζήτηση αυτή για την αλλαγή του Συμφώνου Σταθερότητας, ως μία «άδεια» να επιστρέψουμε σε κακές συνήθειες του παρελθόντος. Αυτό το οποίο χρειαζόμαστε -και έχει δίκιο σε αυτό η κυρία Καγκελάριος- είναι παραπάνω πόρους για επενδύσεις. Το πώς αυτοί οι πόροι θα μετράνε στους δημοσιονομικούς στόχους, το αν θα χρηματοδοτούνται από τον κρατικό προϋπολογισμό, από ευρωπαϊκούς πόρους ή από κάτι το οποίο μπορεί να έρθει μετά το Ταμείο Ανάκαμψης -όταν αυτό λήξει- είναι ακόμα μία συζήτηση η οποία είναι ζωντανή. Στο χέρι μας όμως είναι να αξιοποιήσουμε με τον καλύτερο δυνατό τρόπο τους σημαντικούς πόρους του Ταμείου Ανάκαμψης. Και πιστεύω ότι εφόσον το κάνουμε αυτό, ειδικά οι χώρες του Νότου, που θα εισπράξουν και τους περισσότερους πόρους, η Ελλάδα, η Ιταλία, η Ισπανία, τότε αυξάνονται οι πιθανότητες στο μέλλον, κάτι το οποίο δημιουργήθηκε με αφορμή την πανδημία να αποκτήσει ενδεχομένως πιο μόνιμα χαρακτηριστικά. Gerd Höhler (Handelsblatt), απευθυνόμενος στον Πρωθυπουργό: Τι περιμένετε εσείς, τι ελπίζετε, από μια νέα κυβέρνηση στη Γερμανία για τις σχέσεις Τουρκίας – Ευρωπαϊκής Ένωσης; Κυριάκος Μητσοτάκης: Αυτό που θα ζητήσω από τον διάδοχο της κυρίας Merkel δεν είναι τίποτα περισσότερο και τίποτα λιγότερο από το να γίνουν σεβαστές οι αποφάσεις του Ευρωπαϊκού Συμβουλίου για την Τουρκία. Έχουμε κάνει πολύ εκτενείς συζητήσεις στο Συμβούλιο. Έχουμε καταλήξει σε συμπεράσματα τα οποία ουσιαστικά προσφέρουν στην Τουρκία δύο επιλογές. Η μία είναι η επιλογή στην οποία όλοι προσβλέπουμε: μία επιλογή συνεργασίας, αμοιβαία ωφέλιμης, η οποία όμως προϋποθέτει τη μείωση των εντάσεων, τον σεβασμό των σχέσεων καλής γειτονίας και τον σεβασμό του Διεθνούς Δικαίου. Ο δεύτερος δρόμος είναι ο πιο σκληρός δρόμος όπου η Τουρκία θα πρέπει να αντιληφθεί ότι σε περίπτωση που συνεχίσει αυτή τη συμπεριφορά θα υπάρχουν κυρώσεις από ευρωπαϊκής πλευράς, διότι υπάρχουν κάποια όρια τα οποία δεν μπορούν να ξεπεραστούν χωρίς να υπάρχουν τέτοιες συνέπειες. Εγώ δεν θα κουραστώ να το λέω και το έχω συζητήσει πολλές φορές και με την Καγκελάριο -και θέλω να την ευχαριστήσω για την ειλικρινή της πρόθεση να μεσολαβήσει μεταξύ Ελλάδος και Τουρκίας- ότι η δική μου πόρτα είναι πάντα ανοιχτή για εποικοδομητικό διάλογο. Όμως καταλαβαίνετε ότι αυτός ο διάλογος προϋποθέτει σε πρώτη φάση τη μείωση των αχρείαστων εντάσεων. Δεν γίνεται η Τουρκία να στέλνει στον Οργανισμό Ηνωμένων Εθνών επιστολή με την οποία αμφισβητεί ουσιαστικά την κυριαρχία των ελληνικών νησιών επικαλούμενη μία τελείως στρεβλή ερμηνεία της Συνθήκης της Λωζάνης και εμείς να ισχυριζόμαστε ότι δεν έχει συμβεί τίποτα. Υπάρχει μία διαρκής τουρκική προκλητικότητα η οποία δυστυχώς σε αρκετά επίπεδα εντείνεται και θα έλεγα ότι εκδηλώνεται με ακόμα πιο έντονο τρόπο στην περίπτωση της Κύπρου. Ένα ζήτημα το οποίο είχαμε την ευκαιρία να συζητήσουμε και με την Καγκελάριο. Προβληματιζόμαστε και οι δύο πολύ έντονα. Συμφωνούμε επί της αρχής ότι δεν μπορούμε να κάνουμε καμία συζήτηση στη βάση της λογικής των δύο κρατών. Είναι κάτι το οποίο απορρίπτεται επί της αρχής. Και ενθαρρύνουμε όλοι μας την Τουρκία να αποδεχθεί το αυτονόητο, τον διορισμό δηλαδή ενός καινούριου διαμεσολαβητή από τα Ηνωμένα Έθνη, ώστε να κρατήσουμε ζωντανή τη διαδικασία του διαλόγου στο πλαίσιο των υφιστάμενων αποφάσεων του Συμβουλίου Ασφαλείας του Οργανισμού Ηνωμένων Εθνών. Εγώ, λοιπόν, θα συνεχίσω να αγωνίζομαι για έναν διάλογο ειλικρινή και για σχέσεις αμοιβαίου σεβασμού, όπως απαιτούν οι σχέσεις μεταξύ γειτόνων. Η Ελλάδα υπέγραψε με γειτονικές χώρες, όπως η Ιταλία, όπως η Αίγυπτος, συμφωνίες οριοθέτησης Αποκλειστικής Οικονομικής Ζώνης. Δεν υπάρχει κανείς λόγος γιατί να μην μπορούμε να το κάνουμε και με την Τουρκία, αρκεί να μειωθεί η «θερμοκρασία» των εντάσεων και να αντιληφθούμε ότι μία τέτοια προσέγγιση θα ήταν τελικά ωφέλιμη και για τις δύο χώρες.   Σταύρος Παπαντωνίου (Καθημερινή), απευθυνόμενος στον Πρωθυπουργό: Επιδιώκετε συνέχεια να μετατραπεί το ελληνοτουρκικό πρόβλημα σε ευρωτουρκικό. Είστε ικανοποιημένος με την έως τώρα αντίδραση της Ευρώπης; Κι επειδή είπατε στην προηγούμενη απάντησή σας περί ορίων της Τουρκίας, ποιά είναι αυτά τα όρια που βάζετε όσον αφορά τους γείτονές μας; Κυριάκος Μητσοτάκης: Επιτρέψτε μου να ξεκινήσω λέγοντας ότι τα ελληνοτουρκικά προβλήματα είναι εξ ορισμού προβλήματα τα οποία αφορούν και την Ευρώπη. Όχι μόνο επειδή η Ελλάδα είναι μέλος τής Ευρωπαϊκής Ένωσης. Επειδή υπάρχει άμεση αντανάκλαση των τεκταινομένων στην Ανατολική Μεσόγειο στην υπόλοιπη Ευρώπη. Δείτε το προσφυγικό. Είναι ένα πρόβλημα το οποίο προφανώς αφορά την Ελλάδα επειδή βρίσκεται στα εξωτερικά σύνορα της Ευρώπης, αφορά όμως και την υπόλοιπη Ευρώπη, αφορά κατ’ εξοχήν και τη Γερμανία. Η πολιτική, λοιπόν, της Ευρώπης για μια αυστηρή, αποτελεσματική, δίκαιη, ανθρώπινη, με σεβασμό στα θεμελιώδη δικαιώματα, φύλαξης των συνόρων, είναι μία ελληνική πολιτική η οποία έχει και την απόλυτη ευρωπαϊκή στήριξη. Από εκεί και πέρα, σας απάντησα για τις αποφάσεις τις οποίες έχει πάρει το Ευρωπαϊκό Συμβούλιο. Είναι αποφάσεις στήριξης της Ελλάδος. Ναι, χρειάστηκε μία ζύμωση και μία διαδικασία για να φτάσουμε στο σημείο αυτό και κανείς δεν επιδιώκει εδώ -θα το ξαναπώ- την οριστική ρήξη των σχέσεων μεταξύ Ευρωπαϊκής Ένωσης και Τουρκίας. Δεν θα ήταν κάτι το οποίο είναι ωφέλιμο, ούτε για την Ευρώπη, ούτε για την Ελλάδα, ούτε τελικά για την Τουρκία. Όμως νομίζω ότι τα όρια έχουν τεθεί, πιστεύω με απόλυτη σαφήνεια. Και τουλάχιστον ως προς τις ελληνοτουρκικές σχέσεις νομίζω ότι είναι απολύτως κατανοητό και στην τουρκική ηγεσία ότι από τη μία η Ελλάδα τείνει χείρα φιλίας από την άλλη η Ελλάδα πρώτη θα υπερασπιστεί κυριαρχία και κυριαρχικά δικαιώματα σε περίπτωση που αισθάνεται ότι αυτά καθ’ οιονδήποτε τρόπο παραβιάζονται. 
Verena Schälter (ARD), απευθυνόμενη στον Πρωθυπουργό: Θα επιθυμούσατε να υπάρξει ένα πλαίσιο για νόμιμη δευτερογενή μετανάστευση και θα θέλατε περισσότερη υποστήριξη από άλλες χώρες, όπως π.χ. η Γερμανία σε αυτόν το τομέα; Κυριάκος Μητσοτάκης: Η Καγκελάριος έχει δίκιο επισημαίνοντας ότι ακόμα δεν έχουμε καταφέρει να έχουμε μία κοινή ευρωπαϊκή θέση στο ζήτημα της μετανάστευσης και του ασύλου, παρά τη μεγάλη προσπάθεια την οποία έχει καταβάλει εδώ και αρκετά χρόνια προς αυτή την κατεύθυνση. Η Γερμανία δεν είναι μέρος του προβλήματος. Είναι μέρος της λύσης στο ζήτημα αυτό. Άλλες χώρες δεν δέχθηκαν επί της αρχής την έννοια της αλληλεγγύης και της συμμετοχής στην κοινή προσπάθεια αντιμετώπισης αυτού του προβλήματος. Πιστεύω τουλάχιστον ότι αρχίζει να διαμορφώνεται μια συναίνεση σχετικά με την εξωτερική πτυχή της μετανάστευσης. Ότι πρέπει να φυλάμε τα σύνορα μας πιο αποτελεσματικά. Και ότι δεν μπορούμε να δεχτούμε σε καμία περίπτωση σε ευρωπαϊκό επίπεδο -κάτι το οποίο αποτυπώνεται και στα συμπεράσματα του Συμβουλίου- την εργαλειοποίηση απελπισμένων ανθρώπων για πολιτικούς σκοπούς. Αυτό το οποίο έγινε στον Έβρο τον Μάρτιο του 2020 δεν μπορεί και δεν πρέπει να επαναληφθεί. Δυστυχώς επαναλαμβάνεται όμως στη Λευκορωσία. Ακριβώς το ίδιο. Και τότε ήμασταν μόνοι μας, η Ευρώπη μας στήριξε. Τώρα, όμως και η Ευρώπη αντιλαμβάνεται ότι αυτή η εργαλειοποίηση του προσφυγικού από αυταρχικά καθεστώτα μπορεί να την πλήξει και σε σημεία που μπορεί να μην φανταζόταν στο παρελθόν. Κατά συνέπεια η θέση μας απέναντι ειδικά σε αυτή την πτυχή, σε αυτή την πρακτική του μεταναστευτικού, πρέπει να είναι κάθετη. Η Καγκελάριος έχει δίκιο όταν λέει η Τουρκία θα έπρεπε υπό προϋποθέσεις και μπορεί να είναι σύμμαχος μας σε αυτή την προσπάθεια. Πρέπει να κάνει περισσότερα, όμως. Πρέπει να κάνει περισσότερα στην εξάρθρωση των κυκλωμάτων διακίνησης, διότι έχουμε πλήρη εικόνα του τι συμβαίνει στο Αιγαίο. Και είναι βέβαιο ότι ένα κράτος με τις δυνατότητες της Τουρκίας μπορεί να σταματά τις βάρκες πριν αυτές φύγουν. Πριν τεθούν σε κίνδυνο ζωές απελπισμένων ανθρώπων. Είχαμε, δυστυχώς, τις προάλλες ένα τραγικό ναυάγιο. Μια βάρκα, χωρίς σωσίβια -αυτοί που ήταν πάνω στην βάρκα- διελύθη στην κυριολεξία. Έσπευσε το Λιμενικό μας, έσωσε τους πιο πολλούς, δυστυχώς είχαμε απώλειες ζωών. Αυτά πρέπει να σταματήσουν και μπορούν να σταματήσουν με τη συνεργασία της Τουρκίας. Και θα προσβλέπουμε πάντα στο να μπορούμε να επιδιώξουμε αυτή τη συνεννόηση για να αντιμετωπίσουμε αυτό το σύνθετο ζήτημα. Τώρα, ως προς την εσωτερική πτυχή, φοβάμαι ότι έχουμε πολύ δρόμο να διανύσουμε ακόμα. Θα επαναλάβω για ακόμα μία φορά ότι οι χώρες που βρίσκονται στα εξωτερικά σύνορα της Ευρώπης σηκώνουν πολύ μεγάλο βάρος. Και η άποψή μας είναι πως, ναι, πρέπει να έχουμε μεγαλύτερη ευρωπαϊκή στήριξη. Και, ναι, και η χρηματοδότηση της Ευρώπης πρέπει να συμπεριλαμβάνει και φυσικά εμπόδια. Όχι μόνο την τεχνολογία η οποία θα μας διευκολύνει να εντοπίζουμε μεταναστευτικές ροές. Αυτή είναι η θέση μας. Δεν συμφωνεί η Επιτροπή με αυτό αλλά έχουμε κάθε δικαίωμα να την εκφράζουμε και να επιμείνουμε, να προσπαθούμε να πείσουμε όλους ότι η σοβαρή και στιβαρή φύλαξη των συνόρων είναι προϋπόθεση για μία σοβαρή μεταναστευτική πολιτική και είναι προϋπόθεση για να μπορέσουμε να κρατήσουμε ζωντανό και το Σένγκεν. Διότι αν καταρρεύσει η φύλαξη των εξωτερικών συνόρων τότε είναι βέβαιο ότι θα αρχίσουν να επιβάλλονται περιορισμοί από τις χώρες που είναι πιο μακριά από τα ευρωπαϊκά σύνορα ως προς τις δευτερογενείς μετακινήσεις εντός Ευρωπαϊκής Ένωσης. Και νομίζω ότι κανείς δεν θέλει να φτάσουμε σε αυτό το σημείο. "
2021-10-28,27806,https://www.primeminister.gr/2021/10/28/27806,Δήλωση του Πρωθυπουργού Κυριάκου Μητσοτάκη για την 28η Οκτωβρίου | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης παρακολούθησε το πρωί τη Δοξολογία και τη μαθητική παρέλαση στο Παλαιό Φάληρο για τον εορτασμό της 28ης Οκτωβρίου. Αμέσως μετά έκανε την ακόλουθη δήλωση: «Τιμούμε σήμερα αυτούς οι οποίοι αγωνίστηκαν κόντρα στον φασισμό και στον κατακτητή. Και η φετινή επέτειος της 28ης Οκτωβρίου συμπίπτει με τον εορτασμό των 200 ετών από την έναρξη του αγώνα για την ελευθερία των Ελλήνων. Σήμερα έχουμε το δικαίωμα να ατενίζουμε το μέλλον με περισσότερη αυτοπεποίθηση και περισσότερη αισιοδοξία. Η Ελλάδα σήμερα είναι πιο ισχυρή. Είναι πιο ισχυρή γεωπολιτικά, με εκσυγχρονισμένες Ένοπλες Δυνάμεις, με διεθνείς συμμαχίες, μία χώρα η οποία τείνει χείρα φιλίας σε όλους ταυτόχρονα όμως είναι αποφασισμένη να υπερασπιστεί την κυριαρχία και τα κυριαρχικά της δικαιώματα. Η Ελλάδα σήμερα είναι πιο ισχυρή οικονομικά, με ανάπτυξη για όλους, με επενδύσεις που δημιουργούν νέες θέσεις εργασίας, με μειωμένους φόρους που βελτιώνουν το διαθέσιμο εισόδημα όλων των Ελλήνων. Εύχομαι και ελπίζω να μπορέσουμε να πορευτούμε σε αυτό το μέλλον με την ενότητα που οι καιροί απαιτούν και να έχουμε πάντα την ευθυκρισία να ξεχωρίζουμε τα χρήσιμα “ναι” από τα αναγκαία “όχι”. Χρόνια πολλά σε όλες τις Ελληνίδες, σε όλους τους Έλληνες, με αισιοδοξία και με αυτοπεποίθηση για ένα καλύτερο αύριο». "
2021-10-25,27778,https://www.primeminister.gr/2021/10/25/27778,Δήλωση του Πρωθυπουργού Κυριάκου Μητσοτάκη για την απώλεια της Φώφης Γεννηματά | Ο Πρωθυπουργός της Ελληνικής Δημοκρατίας,"Με θλίψη και συντριβή πληροφορήθηκα την απώλεια της Φώφης Γεννηματά. Την αποχαιρετώ με σεβασμό. Αλλά και πλημμυρισμένος από τις σκέψεις που προκαλεί ο τόσο άδικος και πρόωρος χαμός της. Γιατί η πολιτική υπάρχει για να είναι, πριν απ’ όλα, ανθρώπινη. Η Φώφη υπήρξε ένας μαχητής της ζωής, πολεμώντας με αξιοπρέπεια τις δυσκολίες της υγείας της και τον εχθρό που χτύπησε την οικογένειά της. Και έμεινε όρθια ως το τέλος, υπηρετώντας το καθήκον της. Έγινε, έτσι, σύμβολο θάρρους για όλες τις γυναίκες, αλλά και τους άνδρες που δοκιμάζονται από σοβαρές ασθένειες. «Κι έναν πόντο πιο ψηλά να πάτε άνθρωποι, ευχαριστώ θα σας πει ο Θεός», έγραψε ο αγαπημένος της ποιητής Οδυσσέας Ελύτης. Και η Φώφη ήταν ένας άνθρωπος που με τη δράση και το παράδειγμά της, πράγματι, ανέβηκε πολύ ψηλά. Στα θερμά συλλυπητήρια όλων των Ελληνίδων και των Ελλήνων προς τα παιδιά, τον σύζυγο και τους δικούς της ανθρώπους, προσθέτω και τα δικά μου. "
2021-10-21,27757,https://www.primeminister.gr/2021/10/21/27757,Δήλωση του Πρωθυπουργού Κυριάκου Μητσοτάκη κατά την προσέλευσή του στο Ευρωπαϊκό Συμβούλιο στις Βρυξέλλες | Ο Πρωθυπουργός της Ελληνικής Δημοκρατίας,"Σε μια αρκετά πλούσια ατζέντα, εκτιμώ ότι το θέμα το οποίο θα κυριαρχήσει στη συζήτηση αφορά στις αυξήσεις των τιμών της ενέργειας. Όπως γνωρίζετε, η Ελληνική Κυβέρνηση έχει ήδη πάρει σημαντικά μέτρα έτσι ώστε να περιορίσει στο ελάχιστο τις αυξήσεις στις τιμές και του ηλεκτρικού ρεύματος αλλά και του φυσικού αερίου για τα ελληνικά νοικοκυριά. Και θα εξακολουθούμε να παρεμβαίνουμε στην αγορά ενέργειας έτσι ώστε να στηρίζουμε το ελληνικό νοικοκυριό, αλλά και τις μικρομεσαίες επιχειρήσεις, για όσο καιρό διαρκεί αυτή η ενεργειακή κρίση. Όμως είναι απαραίτητο να αντιμετωπίσουμε το πρόβλημα σε ένα πιο διαρθρωτικό επίπεδο, με παρεμβάσεις που μπορούν να δρομολογηθούν, σε πρώτη φάση, από την Ευρωπαϊκή Επιτροπή. Ενδεικτικά, αναφέρω τη δυνατότητα αγοράς φυσικού αερίου από την Ευρωπαϊκή Ένωση, αλλά και τη δυνατότητα να μπορούμε να αυξήσουμε την αποθήκευση φυσικού αερίου έτσι ώστε να έχουμε λιγότερες βραχυπρόθεσμες στρεβλώσεις στην αγορά όταν χρειαζόμαστε περισσότερο φυσικό αέριο. Θα έχω την ευκαιρία, στα πλαίσια της συζήτησης, να ενημερώσω τους ομολόγους μου και για τις πολύ σημαντικές εξελίξεις στην Ανατολική Μεσόγειο. Η Ανατολική Μεσόγειος μπορεί, υπό προϋποθέσεις, να διαμορφωθεί ως μια εναλλακτική πηγή ενέργειας για την Ευρωπαϊκή Ένωση. Είτε μιλάμε για φυσικό αέριο -το οποίο θα μπορεί να μεταφέρεται σε υγροποιημένη μορφή από την Αίγυπτο προς την Ελλάδα και από εκεί προς το ευρωπαϊκό δίκτυο φυσικού αερίου- είτε μιλάμε για ηλεκτρική ενέργεια η οποία θα μπορεί να παράγεται, πάλι στη Βόρεια Αφρική σε πολύ συμφέρουσες, σε ιδανικές θα έλεγα, συνθήκες και να μεταφέρεται μέσω ενός καλωδίου, πάλι, από την Αίγυπτο στην Ευρώπη μέσω της Ελλάδας. Η σημασία, λοιπόν, της Ανατολικής Μεσογείου έγκειται ακριβώς και ως προς αυτή της την διάσταση, η οποία συναρτάται άμεσα με την ενεργειακή ασφάλεια της Ευρωπαϊκής Ένωσης και θα έχουμε την ευκαιρία αυτά να τα συζητήσουμε εκτενώς σήμερα το απόγευμα. Αύριο θα συζητήσουμε εκτενώς για τα ζητήματα της μετανάστευσης, θα τοποθετηθώ για το ζήτημα αυτό αύριο το πρωί. Ευχαριστώ πολύ. "
2021-10-20,27754,https://www.primeminister.gr/2021/10/20/27754,Ενημερωτικό σημείωμα για τη συνάντηση του Πρωθυπουργού Κυριάκου Μητσοτάκη με τη Διοικητική Επιτροπή του Εμπορικού και Βιομηχανικού Επιμελητηρίου Αθηνών | Ο Πρωθυπουργός της Ελληνικής Δημοκρατίας,"Συνάντηση με τη Διοικητική Επιτροπή του Εμπορικού και Βιομηχανικού Επιμελητηρίου Αθηνών είχε σήμερα, στο Μέγαρο Μαξίμου, ο Πρωθυπουργός Κυριάκος Μητσοτάκης. «Το κράτος στάθηκε κοντά στην επιχειρηματική κοινότητα με πραγματική στήριξη σε πολλά επίπεδα», σημείωσε ο Πρωθυπουργός αναφερόμενος στην περιπέτεια του κορωνοϊού συμπληρώνοντας ότι: «Πιστεύω ότι είναι κοινός τόπος και απηχεί τις απόψεις -θα έλεγα- της συντριπτικής πλειοψηφίας των επιχειρήσεων». «Τώρα, πρέπει να δρομολογήσουμε την επόμενη φάση της ανάκαμψης, πάντα με έμφαση στη δημιουργία πολλών, όσο το δυνατόν, πιο καλοπληρωμένων θέσεων εργασίας. Έχουμε στη διάθεσή μας πολλά νέα χρηματοδοτικά εργαλεία», ανέφερε ο Πρωθυπουργός. Ο νέος Πρόεδρος του Εμπορικού και Βιομηχανικού Επιμελητηρίου Αθηνών, Γιάννης Μπρατάκος, εστίασε στο όραμα και τους στόχους του Επιμελητηρίου αποτυπώνοντας τις άμεσες προτεραιότητες. Τόνισε δε ένα σημαντικό πρόβλημα που αντιμετωπίζουν οι επιχειρήσεις που είναι η πρόσβαση στην χρηματοδότηση. «Ένα σημαντικό πρόβλημα στην επιχειρηματικότητα και κυρίως για την μικρομεσαία επιχειρηματικότητα, σήμερα, είναι η πρόσβαση σε χρηματοδότηση. Παρότι η πολιτεία έχει κάνει εξαιρετικές προσπάθειες με τους επτά κύκλους επιστρεπτέας προκαταβολής», σημείωσε. Στο πλαίσιο αυτό ο Κυριάκος Μητσοτάκης τόνισε πως: «αποδίδουμε πολύ μεγάλη σημασία, προφανώς, στα ζητήματα της χρηματοδότησης των επιχειρήσεων, ειδικά των μικρομεσαίων επιχειρήσεων. Έχουμε συζητήσει και με το Υπουργείο και με τον Υπουργό Ανάπτυξης και Επενδύσεων και με τον Υφυπουργό, σχήματα με τα οποία μπορούμε να κινητοποιήσουμε κεφάλαια για χρηματοδότηση μικρομεσαίων επιχειρήσεων. Και βέβαια, ναι, και οι τράπεζες οι ίδιες, καθώς μειώνουν πια το απόθεμα των μη εξυπηρετούμενων δανείων και επιστρέφουν σε μια τραπεζική κανονικότητα θα πρέπει να μπορούν να χρηματοδοτήσουν την ανάπτυξη της πραγματικής οικονομίας χωρίς κατ’ ανάγκη να είναι τόσο τυπικά προσηλωμένες, ενδεχομένως, στο παρελθόν των επιχειρήσεων καθώς, σήμερα, πιστεύω ότι ανοίγεται, πια, ένας καινούργιος κύκλος για την οικονομία». «Επειδή έχει υπάρξει μια μικρή παρεξήγηση στον δημόσιο λόγο -όχι με δική μας υπαιτιότητα- για το ζήτημα του πώς εμείς αντιλαμβανόμαστε τη σημασία των μικρομεσαίων επιχειρήσεων. Εμείς στηρίζουμε όλες τις επιχειρήσεις και όλες οι επιχειρήσεις έχουν τη θέση τους σε μια δυναμική οικονομία. Ταυτόχρονα, όμως, θέλουμε να δώσουμε κίνητρα για τις επιχειρήσεις οι οποίες το επιθυμούν να συγχωνευθούν, να συνενώσουν δυνάμεις έτσι ώστε να γίνουν μεγαλύτερες, να έχουν οικονομίες κλίμακος και να έχουν και οικονομικά οφέλη τα οποία απορρέουν από αυτή την επιλογή. Δεν θέλουμε να είναι ένα λογιστικό τερτίπι. Θέλουμε να είναι πραγματικές συγχωνεύσεις που θα δημιουργήσουν πιο μεγάλες, πιο ισχυρές επιχειρήσεις. Και είναι και αυτή μια πολιτική την οποία εξήγγειλα στη Θεσσαλονίκη, η οποία, νομίζω, ότι θα βρει ανταπόκριση στην επιχειρηματική κοινότητα και είναι σημαντικό και οι ίδιοι επιχειρηματίες να αναγνωρίσουν ότι μερικές φορές το να έχουν ένα μικρότερο ποσοστό μιας μεγαλύτερης επιχείρησης μπορεί να έχει μεγαλύτερη αξία από το να έχουν ένα μεγαλύτερο ποσοστό μιας μικρότερης επιχείρησης. Όλο το ζήτημα είναι η ανάπτυξη και ποιές είναι οι δυνατότητες που έχει ο επιχειρηματίας να μεγαλώσει τη δραστηριότητα της εταιρείας του», επεσήμανε ο Πρωθυπουργός. Ο Υπουργός Ανάπτυξης και Επενδύσεων, Άδωνις Γεωργιάδης, μεταξύ άλλων, τόνισε: «Πολλά θέματα λύσαμε μαζί κατά τη διάρκεια της πανδημίας και μπορώ να σας το πω αυτό, για να το ξέρετε. Ειδικά το ΕΒΕΑ έπαιξε πολύ κομβικό ρόλο στο να διορθώσουμε αποφάσεις που βγάζαμε ongoing εκείνη την κρίσιμη πρώτη περίοδο και έτσι να βοηθήσουμε και τα μέλη σας να έχουν μεγαλύτερη ωφέλεια από τα όποια μέτρα σχεδιάζαμε». Στη συνάντηση μετείχαν ο Υπουργός Ανάπτυξης και Επενδύσεων, Άδωνις Γεωργιάδης και ο Υφυπουργός Ανάπτυξης και Επενδύσεων, αρμόδιος για τις Δημόσιες Επενδύσεις και το Εταιρικό Σύμφωνο για το Πλαίσιο Ανάπτυξης, Γιάννης Τσακίρης. Από το Εμπορικό και Βιομηχανικό Επιμελητήριο Αθηνών συμμετείχαν, επίσης, η Α’ Αντιπρόεδρος, Σοφία Εφραίμογλου-Κουνενάκη, ο Β’ Αντιπρόεδρος, Σταύρος Καφούνης, ο Γενικός Γραμματέας, Μπάμπης Μωραΐτης, ο Οικονομικός Επόπτης, Ευάγγελος Τσόγης, ο Υπεύθυνος ΓΕΜΗ και Εξυπηρέτησης Μελών, Σταύρος Γεωργάκης, ο Υπεύθυνος Συμβουλευτικής Υποστήριξης Επιχειρήσεων, Δημήτριος Δημητρίου και ο Υπεύθυνος Διεθνών Σχέσεων, Νικόλαος Βασιλείου. "
2021-10-19,27742,https://www.primeminister.gr/2021/10/19/27742,"Ενημερωτικό σημείωμα για τη συνάντηση του Πρωθυπουργού Κυριάκου Μητσοτάκη με τον Πρόεδρο της Κυπριακής Δημοκρατίας, Νίκο Αναστασιάδη | Ο Πρωθυπουργός της Ελληνικής Δημοκρατίας","Ο Πρωθυπουργός Κυριάκος Μητσοτάκης συναντήθηκε το απόγευμα, στο Μέγαρο Μαξίμου, με τον Πρόεδρο της Κυπριακής Δημοκρατίας, Νίκο Αναστασιάδη, στο περιθώριο της 9ης Τριμερούς Συνόδου Κορυφής Ελλάδος – Κύπρου – Αιγύπτου. Ο Πρωθυπουργός στην έναρξη της συνάντησης αναφέρθηκε, μεταξύ άλλων, στην «ένταση της τουρκικής προκλητικότητας η οποία μας γεννά έντονο προβληματισμό, αγανάκτηση, μία συμπεριφορά η οποία ξεφεύγει τελείως από το πλαίσιο μιας συμφωνημένης λύσης για την επίλυση του κυπριακού ζητήματος. Θέλω να επαναλάβω -για ακόμα μία φορά- αυτό το οποίο είχα την ευκαιρία να τονίσω και στην πρόσφατη επίσκεψη μου, στη Λευκωσία, ότι δεν μπορεί να γίνει αποδεκτή καμία λύση δύο κρατών και ότι δεν μπορούμε να αποκλίνουμε από την ουσία του πλαισίου, όπως αυτό έχει προσδιοριστεί από τις αποφάσεις του Συμβουλίου Ασφαλείας του Οργανισμού Ηνωμένων Εθνών. Και η διαρκής προκλητικότητα, η αύξηση της έντασης, δεν συνάδει με μία εποικοδομητική στάση η οποία θα μπορούσε να επιτρέψει μία ειλικρινή συζήτηση για ένα σύνθετο πρόβλημα του οποίου, όμως, επί τις παρούσες συνθήκες η επίλυσή του δυσχεραίνεται ιδιαίτερα», τόνισε ο Κυριάκος Μητσοτάκης και πρόσθεσε: «Να γνωρίζεις -ακόμα μία φορά- ότι η στήριξή μας είναι αμέριστη και προφανώς έχουμε πάντα τη δυνατότητα -έγινε και στο πρόσφατο Συμβούλιο των Υπουργών Εξωτερικών- να εγείρουμε την τουρκική προκλητικότητα, ειδικά όταν αυτή αφορά και έργα, ενεργειακά, έργα τα οποία χρηματοδοτούνται από την ίδια την Ευρωπαϊκή Ένωση και έρευνες οι οποίες διεξάγονται από ευρωπαϊκά πλοία». Ο Πρόεδρος της Κυπριακής Δημοκρατίας, Νίκος Αναστασιάδης, μεταξύ άλλων, μίλησε για αδιανόητα προαπαιτούμενα εκ μέρους της Τουρκίας για να επανεκκινήσει ο διάλογος και πρόσθεσε ότι: «Είμαι βέβαιος ότι η οδός που ακολουθούμε, που είναι και η πλέον ενδεδειγμένη δηλαδή του ειρηνικού διαλόγου, τις προσπάθειες ενός δημιουργικού διαλόγου, πού βασίζεται στο Διεθνές δίκαιο, που βασίζεται στα ψηφίσματα των Ηνωμένων Εθνών είναι ο πλέον ενδεδειγμένος. Η οποιαδήποτε άλλη συνταγή είναι συνταγή καταστροφής. Ειλικρινά διερωτώμαι: Πόσο πιο ευτυχισμένος θα ήταν ο τουρκικός λαός αν αντί της κούρσας εξοπλισμών που επιδιώκει ο Τούρκος ηγέτης επένδυε στην ευημερία του λαού του». Κατά τη διάρκεια της συνάντησης ο Πρωθυπουργός επανέλαβε την πλήρη στήριξη της Ελλάδας στις προσπάθειες του Γενικού Γραμματέα των Ηνωμένων Εθνών για επανέναρξη των διαπραγματεύσεων για την επίλυση του Κυπριακού, επισημαίνοντας ότι το μοναδικό αποδεκτό πλαίσιο ορίζεται από τις αποφάσεις του Συμβουλίου Ασφαλείας, οι οποίες είναι δεσμευτικές προς όλους. Ο Πρωθυπουργός ενημέρωσε επίσης τον Πρόεδρο της Κυπριακής Δημοκρατίας για την ελληνογαλλική συμφωνία για την εγκαθίδρυση Στρατηγικής Εταιρικής Σχέσης και για την ανανεωμένη Συμφωνία Αμοιβαίας Αμυντικής Συνεργασίας με τις Ηνωμένες Πολιτείες, όπως και για τη σημασία της για την ασφάλεια στην Ανατολική Μεσόγειο. Μετά το πέρας της συνάντησης οι δύο ηγέτες υπέγραψαν Μνημόνιο Συνεργασίας για την ανασυγκρότηση και αναβάθμιση περιοχών της Ανατολικής Αττικής (Μάτι) που επλήγησαν από τις πυρκαγιές του 2018, με χρηματοδότηση από πόρους που συγκεντρώθηκαν από συνεισφορά της Κυπριακής Δημοκρατίας και από δωρεές ιδιωτών. Το Μνημόνιο Συνεργασίας υπέγραψαν, επίσης, ο Υπουργός Οικονομικών, Χρήστος Σταϊκούρας και η Υπουργός Ενέργειας, Εμπορίου και Βιομηχανίας της Κυπριακής Δημοκρατίας, Νατάσα Πηλείδου. Σε δηλώσεις τους αμέσως μετά την υπογραφή του Μνημονίου Συνεργασίας ανέφεραν: Κυριάκος Μητσοτάκης: Κύριε Πρόεδρε, θέλω να σας ευχαριστήσω για ακόμα μια φορά εσάς, τον Κυπριακό λαό, διότι αμέσως μετά τις καταστροφικές πυρκαγιές στην Ανατολική Αττική, στο Μάτι, σπεύσατε να προσφέρετε ένα πολύ σημαντικό ποσό -11 εκατομμύρια ευρώ- προς αξιοποίηση για να μπορέσουμε να κάνουμε μία σημαντική παρέμβαση στις περιοχές οι οποίες επλήγησαν από τις πυρκαγιές. Και, πράγματι, μας πήρε αρκετό καιρό, περισσότερο από όσο θα περιμέναμε και εμείς, προκειμένου να προχωρήσουμε στην χωροταξική και πολεοδομική ανασυγκρότηση της περιοχής, η οποία επλήγη από τις φωτιές. Όμως, είμαστε, σήμερα στην ευχάριστη θέση πια να δρομολογήσουμε μία σημαντική παρέμβαση που θα φέρει τη σφραγίδα του Κυπριακού λαού, της Κυπριακής Δημοκρατίας για τη δημιουργία ενός υποδειγματικού χώρου πρασίνου και ενός συγκροτήματος κατοικιών το οποίο θα έρθει να καλύψει τις ανάγκες στέγασης των πιο αδύναμων συμπολιτών μας, τα σπίτια των οποίων καταστράφηκαν εκείνη την καταστροφική, εκείνο το καταστροφικό απόγευμα του Ιουλίου του 2018. Θέλω, ακόμα για μία φορά, να σας ευχαριστήσω για τη γενναιοδωρία σας και πιστεύω ότι αυτή σας η πράξη θα είναι ένα σύμβολο, αιώνιο σύμβολο, της αδελφικής σχέσης μεταξύ των δύο λαών. Δεν ξεχνάμε ποτέ ότι οι σχέσεις Ελλάδας και Κύπρου έχουν σφυρηλατηθεί στο βάθος της ιστορίας και η δική σας συνεισφορά -πέρα από το οικονομικό της αντικείμενο- συμβολίζει κάτι πολύ βαθύτερο για εμάς και για αυτό θέλω ακόμα μία φορά να σας ευχαριστήσω προσωπικά. Νίκος Αναστασιάδης: Αγαπητέ μου Κυριάκο, με συγκίνηση αλλά ιδιαίτερη ικανοποίηση που υπογράφουμε σήμερα μία πράξη αδελφικής αλληλεγγύης, ελάχιστης ανταπόδοσης της ευγνωμοσύνης για τη συμπαράσταση της Ελλάδας στις δύσκολες ώρες που περνά ο κυπριακός ελληνισμός, μία συμπαράσταση που καταγράφεται στα βάθη των αιώνων. Ήταν το ελάχιστο που μπορούσε να συνεισφέρουμε για να ανακουφίσουμε τον πόνο ανθρώπων οι οποίοι έμειναν χωρίς σπίτια, χωρίς το βιός τους. Βιώσαμε κατά την τουρκική εισβολή ανάλογες καταστάσεις. Έτσι νιώθω ειλικρινά ότι, σήμερα, υπογράφουμε ένα συμβόλαιο -όπως είπες- αδελφικης, αδελφικών, δεσμών που θα δώσει την ευκαιρία με την κατασκευή 98 οικιστικών μονάδων αλλά και ενός χώρου πρασίνου την ανακούφιση σε όσους έζησαν και βίωσαν τις καταστροφές κατά την πυρκαγιά στο Μάτι. Δεν θα ήθελα να προσθέσω τι άλλο, παρά θα νιώσω ευτύχης -να τελειώσουν μέχρι το τέλος της θητείας μου αποκλείεται- αλλά αν μη τι άλλο… Κυριάκος Μητσοτάκης: Το άλσος, ο χώρος πρασίνου θα έχει σίγουρα ξεκινήσει. Νίκος Αναστασιάδης: Να έχει μία σφραγίδα, να θυμίζει ότι κάποτε από εδώ ξεκίνησα την πολιτική μου καριέρα και την τελειώνω με ένα έργο προς την Ελλάδα που τόσο αγάπησα και αγαπώ. Κυριάκος Μητσοτάκης: Ευχαριστώ, ευχαριστώ Πρόεδρέ μου, ευχαριστώ πάρα πολύ. Το Μνημόνιο Συνεργασίας Σύμφωνα με τους μελετητές, το κόστος των έργων θα ανέλθει περίπου στο ποσό των 12 εκατομμύρια ευρώ. Από αυτά, περίπου 11 εκατ. ευρώ (10.973.282,97 ευρώ), προέρχονται από δωρεά της Κυπριακής Δημοκρατίας (10 εκατ. ευρώ) και τις δωρεές των Κυπρίων πολιτών (μέσω ειδικού λογαριασμού συγκεντρώθηκαν 973.282,97 ευρώ, ενώ σε περίπτωση που απαιτηθεί μεγαλύτερο ποσό για την ολοκλήρωση των έργων, το Ελληνικό Δημόσιο θα καλύψει το επιπλέον απαιτούμενο ποσό. Το Μνημόνιο Συνεργασίας αφορά στα ακόλουθα δύο έργα: – Ανέγερση συγκροτήματος κοινωνικών κατοικιών Η επιλεγείσα περιοχή για την ανέγερση των κατοικιών περιλαμβάνει ακίνητο του Δήμου Ραφήνας το οποίο βρίσκεται σε διαδικασία μεταβίβασης προς το Ελληνικό Δημόσιο, καθώς και ιδιωτική γη η οποία θα περιέλθει στον Δήμο ως εισφορά σε γη και θα μεταβιβαστεί στο Ελληνικό Δημόσιο. Η χωροθέτηση των κτιρίων και η διαμόρφωση των ελεύθερων χώρων (master plan) διασφαλίζει αντιπυρικές ζώνες και απορροή των όμβριων, ενώ παράλληλα, τα τμήματα αυτά εντάσσονται λειτουργικά με διαμόρφωση πεζοδρόμων, ποδηλατοδρόμων και πρασίνου. Ο αρχιτεκτονικός σχεδιασμός των οικιστικών μονάδων είναι σύγχρονος, υψηλής αισθητικής, με αντιπυρικές και βιοκλιματικές πρόνοιες. Το συγκεκριμένο έργο θα αποτελείται από επτά κτίρια συνολικού εμβαδού 7.840 τ.μ., με αριθμό διαμερισμάτων που θα προκύψει για κάθε κτίριο από την οριστική μελέτη (ενδεικτικά, 14 διαμερίσματα των 80 τ.μ.), ύστερα από καταγραφή και εκτίμηση των στεγαστικών αναγκών που πρόκειται να καλυφθούν. – Διαμόρφωση του υπάρχοντος χώρου πρασίνου σε χώρο δασικής αναψυχής
Η διαμόρφωση του ευρύτερου χώρου θα στοχεύει στην αναβάθμιση του δασικού οικοσυστήματος με παράλληλες επεμβάσεις παροχής υπηρεσιών δασικής αναψυχής, μέσω έργων και εργασιών αύξησης της επισκεψιμότητας και της λειτουργικότητας. Η υλοποίηση του έργου που αφορά στη διαμόρφωση χώρου δασικής αναψυχής, αναμένεται να αρχίσει τον Ιανουάριο του 2022, ενώ η έναρξη της υλοποίησης του έργου που αφορά στην ανέγερση οικιστικών μονάδων, αναμένεται να αρχίσει τον Οκτώβριο του 2022. "
2021-10-19,27733,https://www.primeminister.gr/2021/10/19/27733,"Δηλώσεις του Πρωθυπουργού Κυριάκου Μητσοτάκη, του Προέδρου της Αραβικής Δημοκρατίας της Αιγύπτου Abdel Fattah El-Sisi και του Προέδρου της Κυπριακής Δημοκρατίας Νίκου Αναστασίαδη μετά τις εργασίες της 9ης Τριμερούς Συνόδου Κορυφής Ελλάδος – Κύπρου – Αιγύπτου | Ο Πρωθυπουργός της Ελληνικής Δημοκρατίας","Κυριάκος Μητσοτάκης: Κύριοι Πρόεδροι, κυρίες και κύριοι, είναι πάντα μεγάλη η χαρά μου κάθε φορά που συναντώ τον Πρόεδρο της Αραβικής Δημοκρατίας της Αιγύπτου, τον πολύ καλό φίλο Abdel Fattah El-Sisi, και βέβαια τον φίλο μου, αδερφό μου, Πρόεδρο της Κυπριακής Δημοκρατίας Νίκο Αναστασιάδη. Πολύ περισσότερο σήμερα στην Αθήνα και στην 9η πια Σύνοδο του σχήματος συνεργασίας Ελλάδος – Κύπρου – Αιγύπτου. Ενός φάρου σταθερότητας στην Ανατολική Μεσόγειο σε πολλά και παράλληλα πεδία δράσης, από την ενέργεια και τον τουρισμό μέχρι την προστασία του περιβάλλοντος και από την υψηλή τεχνολογία μέχρι το εμπόριο και τη ναυτιλία. Στην κοινή μας πορεία μόλις προσθέσαμε σήμερα δύο ακόμα Μνημόνια που αφορούν τη διασύνδεση των χωρών μας για τη μεταφορά ηλεκτρικής ενέργειας και τη συνεργασία μας σε θέματα αποδήμων. Επιτρέψτε μου να επιμείνω λίγο περισσότερο στο πρώτο, γιατί η ενέργεια καθίσταται όχι μόνο σημείο συνάντησης των κοινών μας συμφερόντων και στρατηγικό προτέρημα των κρατών μας, αλλά και γέφυρα μεταξύ της Αιγύπτου προς την Ευρώπη, καθώς η πρώτη μπορεί να αναλάβει κομβικό ρόλο στην ενεργειακή ασφάλεια της δεύτερης. Σε μία εποχή μεγάλων αναταράξεων στην ενεργειακή αγορά, η Αίγυπτος μετέχει αποφασιστικά στο μεσογειακό δίκτυο μεταφοράς φυσικού αερίου και ηλεκτρισμού. Και στο δίκτυο αυτό συμμετέχουν πια -και με την υπογραφή του σχετικού Μνημονίου- ενεργά και η Ελλάδα και η Κύπρος. Ταυτόχρονα όμως, σε μία εποχή όπου αναζητούμε διαφοροποίηση των ενεργειακών μας πηγών, η Αίγυπτος μπορεί να γίνει και πάροχος ηλεκτρικού ρεύματος το οποίο θα παράγεται κυρίως από τον ήλιο. Και σταθμός του προς την Ευρώπη θα είναι στο εξής η Ελλάδα. Με άλλα λόγια και οι τρεις χώρες μας αναβαθμίζονται ως ενεργειακοί πόλοι της Μεσογείου με ευρύτερη σημασία. Ελλάδα, Αίγυπτος και Κύπρος, όπως είχαμε την ευκαιρία να συζητήσουμε, συντονιζόμαστε όμως και σε άλλα μέτωπα, όπως παραδείγματος χάρη στη δράση μας κατά της πανδημίας, στο πλαίσιο μάλιστα της οποίας η Ελλάδα δώρισε προς τη φίλη Αίγυπτο 250.000 δόσεις εμβολίων. Αλλά συντονιζόμαστε και απέναντι στην απειλή της κλιματικής κρίσης. Βραχυπρόθεσμα σχετικά με την προστασία της Μεσογείου αλλά φυσικά και μεσοπρόθεσμα σε σχέση με την παραγωγή ενέργειας από ανανεώσιμες πηγές. Αναφέρθηκα προηγουμένως στη συνεργασία μας στον τομέα αυτό. Μία συνεργασία με μεγάλες προοπτικές καθώς και οι τρεις χώρες μας είναι προικισμένες με ήλιο, θάλασσα και άνεμο. Όπως είναι φυσικό είχαμε την ευκαιρία να συζητήσουμε και τις περιφερειακές εξελίξεις, όπου οι θέσεις μας ταυτίζονται στην καταδίκη της προκλητικής πρακτικής και της επιθετικής ρητορικής της Τουρκίας. Γιατί η παρενόχληση του ερευνητικού σκάφους Nautical Geo, όπως και οι απειλές για νέες παράνομες γεωτρήσεις εντός της Κυπριακής Αποκλειστικής Οικονομικής Ζώνης, δυστυχώς δεν αφήνουν περιθώρια παρερμηνείας των προθέσεών της. Και δυστυχώς η ηγεσία της Άγκυρας δείχνει να μην αντιλαμβάνεται τα μηνύματα των καιρών. Αυτές οι βλέψεις της Τουρκίας εις βάρος των γειτόνων της στην Ανατολική Μεσόγειο προφανώς και συνιστούν μία απειλή για την ειρήνη στην ευρύτερη περιοχή. Δεν προοιωνίζονται όμως ούτε και εποικοδομητική στάση ως προς την επίλυση του Κυπριακού ζητήματος. Γι’ αυτό και η δική μας απάντηση, η απάντηση και των τριών χωρών μας, όπως αποτυπώνεται και στην Κοινή Διακήρυξη, είναι και πάλι σαφής: μοναδικός δρόμος προόδου είναι οι δεσμευτικές αποφάσεις του Συμβουλίου Ασφαλείας του Οργανισμού Ηνωμένων Εθνών. Και πρώτη αναγκαία κίνηση είναι η επανέναρξη των διαπραγματεύσεων, τις οποίες εξάλλου προωθεί ο Γενικός Γραμματέας του ΟΗΕ. Από την πλευρά της, η Ελλάδα δηλώνει τις προθέσεις της με τις πράξεις της. Θωρακίζει την άμυνά της, υπογράφει συμφωνίες συνεργασίας με όλους, πάντα υπό το φως του Διεθνούς Δικαίου. Και διαμορφώνει συμμαχίες που εδραιώνουν τον στρατηγικό της ρόλο στην ευρύτερη περιοχή, όμως ταυτόχρονα και την ισχύ της ασφάλειας, της διεθνούς νομιμότητας και της ειρήνης. Άλλωστε και οι τρεις χώρες μας έχουν αποδείξει την προσήλωσή τους στη διεθνή νομιμότητα. Τόσο η Ελλάδα όσο και η Κύπρος έχουμε υπογράψει συμφωνίες οριοθέτησης των θαλασσίων ζωνών μας με την Αίγυπτο. Συμφωνίες που βασίζονται στο Διεθνές Δίκαιο της Θάλασσας, τη γνωστή μας UNCLOS και που ήταν προϊόν μακροχρόνιων αλλά καλόπιστων και ειλικρινών διαπραγματεύσεων. Με τις υποδειγματικές αυτές συμφωνίες δείξαμε το δρόμο για την οικοδόμηση σχέσεων συνεργασίας και καλής γειτονίας, μακριά από λογικές επιβολής μονομερούς αυθαιρεσίας, από την πολιτική κανονιοφόρων, των απειλών πολέμου, πρακτικές που σίγουρα δεν ανήκουν στον 21ο αιώνα. Κοινή είναι και η προσέγγισή μας όσον αφορά τη γειτονική Λιβύη. Οι εξελίξεις στη Λιβύη επιδρούν στην ασφάλεια της ευρύτερης περιοχής. Η απρόσκοπτη συνέχιση της πολιτικής διαδικασίας και η διεξαγωγή εκλογών τον Δεκέμβριο χωρίς καμία παρέκκλιση από το συμφωνηθέν χρονοδιάγραμμα είναι βήματα προς την ομαλότητα. Όπως βεβαίως και η αποχώρηση όλων των στρατευμάτων και των μισθοφόρων, με σεβασμό της συμφωνίας εκεχειρίας. Η Ελλάδα, η Αίγυπτος, η Κύπρος, στηρίζουμε έμπρακτα τη μετάβαση της Λιβύης στην ειρήνη και τη δημοκρατία. Και, ήδη, αναπτύσσουμε εκεί ανθρωπιστικές πρωτοβουλίες και διαμορφώνουμε προτάσεις οικονομικής συνεργασίας. Ενώ η διπλωματική μας συνδρομή θα αποτυπωθεί τόσο στη μεθαυριανή συνάντηση της Τρίπολης σε επίπεδο Υπουργών όσο και τον Νοέμβριο στη Διεθνή Διάσκεψη για τη Λιβύη στην οποία θα παραστούμε και η οποία θα λάβει χώρα στο Παρίσι. Τέλος, Ελλάδα, Αίγυπτος και Κύπρος υποστηρίζουν τη γρήγορη ομαλοποίηση της κατάστασης στο Αφγανιστάν, με σεβασμό των ανθρωπίνων δικαιωμάτων και των δημοκρατικών ελευθεριών. Και συντονιζόμαστε σε ό,τι αφορά το προσφυγικό ζήτημα, μια προτεραιότητα για την Ελλάδα που εξακολουθεί να υπερασπίζεται τα εθνικά και τα ευρωπαϊκά σύνορα από ροές ανθρώπων που συχνά, δυστυχώς, γίνονται μοχλοί πίεσης άλλων συμφερόντων. Η Ελλάδα, όμως, εξακολουθεί ταυτόχρονα να σώζει και ζωές από τα δίκτυα των διακινητών. Κι εδώ πιστεύω ότι αξίζει να επισημανθεί η αθόρυβη αλλά αποτελεσματική πολιτική της Αιγύπτου, γιατί είναι αλήθεια, κύριε Πρόεδρε, πως η χώρα σας δίχως το παραμικρό οικονομικό αντάλλαγμα δεν αναχαιτίζει μόνο μεταναστευτικά κύματα, αλλά καταπολεμά και τις συμμορίες που τα οργανώνουν. Δίνει έτσι ένα παράδειγμα αποσυμπίεσης των μεταναστευτικών ροών, εδώ στην Ανατολική Μεσόγειο, μακριά από πρακτικές εργαλειοποίησης και εκμετάλλευσης. Κλείνω με τη σκέψη πως αν με τους αδελφούς Κυπρίους μας ανήκουμε στο ίδιο έθνος με τους φίλους Αιγυπτίους ανήκουμε ουσιαστικά στην ίδια κοινότητα, μία κοινότητα τα μέλη της οποίας συνδέουν η Ιστορία, ο πολιτισμός αλλά και η ειρηνική συμβίωση στο χρόνο. Γιατί από την αρχαία αποικία της Ναυκρατίδας μέχρι τις σύγχρονες παροικίες της Αλεξάνδρειας και του Καΐρου οι Έλληνες ήταν πάντα παρόντες στη χώρα σας, ενώ στην Ελλάδα σήμερα ζουν και προκόβουν δεκάδες χιλιάδες Αιγύπτιοι. Η ανάπτυξη, λοιπόν, στρατηγικής εταιρικής σχέσης μεταξύ Ευρώπης και Αιγύπτου για εμάς υπαγορεύεται από την Ιστορία και θεμελιώνεται στη συγκυρία. Χαιρετίσαμε την 7η συνάντηση της Επιτροπής Σύνδεσης Αιγύπτου – Ευρωπαϊκής Ένωσης πριν από λίγες μέρες στο Κάιρο και θα εργαστούμε ώστε να συγκληθεί σύντομα και το Συμβούλιο Σύνδεσης Ευρωπαϊκής Ένωσης – Αιγύπτου. Πρόσφατα, άλλωστε, όλοι οι ηγέτες των χωρών της Μεσογείου, το MED9 που είχαμε την ευκαιρία να διοργανώσουμε εδώ στην Αθήνα, δώσαμε νέα έμφαση στη μεσογειακή διάσταση της Ένωσης. Μπορείτε, τέλος, κύριε Πρόεδρε, να υπολογίζετε πάντα στη διμερή μας συνεργασία για τα μεγάλα προβλήματα του πλανήτη, όπως η κλιματική κρίση, σε θέματα ασφάλειας της γειτονιάς μας, με συμφωνίες όπως αυτή που ήδη υπογράψαμε για τις θαλάσσιες ζώνες και η οποία ασφαλώς θα πρέπει να έχει και συνέχεια, και στην ενέργεια, όπως δηλώνει η σημερινή μας απόφαση ηλεκτρικής διασύνδεσης και των τριών χωρών μας. Αλλά και σε κάθε πεδίο τα περιθώρια συνεργασίας μας, λοιπόν, είναι μεγάλα, όσο μεγάλη είναι και η Μεσόγειος που μας ενώνει όλους. Καλώς ήρθατε και πάλι, κύριοι Πρόεδροι, στην Αθήνα. Abdel Fattah El-Sisi (ανεπίσιμη μετάφραση με βάση τη διερμηνεία): Εξοχότατε Πρωθυπουργέ της Ελληνικής Δημοκρατίας, κύριε Κυριάκο Μητσοτάκη, εξοχότατε κύριε πρόεδρε της Κυπριακής Δημοκρατίας, κυρίες και κύριοι, είναι χαρά μου να παρευρίσκομαι σήμερα στην φίλη Ελληνική Δημοκρατία και θέλω να ευχαριστήσω την ηγεσία για την θερμή φιλοξενία και την ευγενική υποδοχή καθώς επίσης και για την καλή οργάνωση αυτής της ένατης Διάσκεψης Κορυφής μεταξύ των χωρών μας. Δεν είναι κρυφό ότι ο Μηχανισμός Μεσογειακής Συνεργασίας είναι ένα πολύ σημαντικό φόρουμ για την ανταλλαγή απόψεων και την περαιτέρω ανάπτυξη των σχέσεων μεταξύ των χωρών και των λαών μας, καθώς επίσης για την ανάπτυξη στα διάφορα πολιτικά, οικονομικά, πολιτιστικά στρατιωτικά πεδία και στο πεδίο της ασφάλειας. Καθώς επίσης στην ανταλλαγή απόψεων για θέματα κοινού ενδιαφέροντος και τη σύσφιξη της συνεργασίας μεταξύ των τριών χωρών για την αντιμετώπιση των μεγάλων απειλών που διατρέχουν την περιφέρεια μας και το διεθνές πεδίο. Η συνεργασία μας είναι και στο πεδίο της πανδημίας και του κορονοϊού, ένα πρόβλημα πρωτοφανές που επηρεάζει την καθημερινότητα των χωρών και των λαών μας. Είναι πρόθεσή μας να εντατικοποιήσουμε τις δραστηριότητες και τις συνεργασίες σε αρκετούς τομείς, όπως είναι αυτός της ενέργειας. Θέλω να εξάρω την ποιοτική εξέλιξη, η οποία έγκειται στην υπογραφή σήμερα τριμερούς συμφωνίας για την ηλεκτρική σύνδεση, επιπλέον της διμερούς συμφωνίας που έγινε πριν από λίγες μέρες μεταξύ Αιγύπτου και Ελλάδος, μεταξύ Αιγύπτου και Κύπρου. Πράγμα το οποίο είναι προοίμιο που μας οδηγεί στο κοινό στόχο, που επιδιώκουμε εμείς οι τρεις χώρες και αφορά την ηλεκτρική σύνδεση με όλη την Ευρωπαϊκή ήπειρο. Είναι πολύ σημαντικό να εργαστούμε από κοινού ούτως ώστε να φτιαχτεί ένας αγωγός μεταφοράς από το οικόπεδο «Αφροδίτη» στους δύο τερματικούς σταθμούς υγροποίησης φυσικού αερίου στο Ιντκού και στη Δαμιέτη στην Αίγυπτο και τη μεταφορά του μέσω της Ελλάδας προς τα Βαλκάνια και την Κεντρική Ευρώπη, πράγμα το οποίο συνάδει με τις μεγάλες φιλοδοξίες για την δημιουργία του Forum Φυσικού Αερίου της Ανατολικής Μεσογείου στα πλαίσια της περιφερειακής συνεργασίας και της συνεργασίας μεταξύ των χωρών της περιοχής, για την αξιοποίηση των αποθεμάτων υδρογονανθράκων. Συνεργασίας που συνάδει με το διεθνές δίκαιο, που σέβεται την κυριαρχία όλων των χωρών επί των πόρων τους. Ήταν μία ευκαιρία σήμερα να συζητήσουμε τις εξελίξεις ιδιαίτερα στην περιοχή της Ανατολικής Μεσογείου. Επαναβεβαιώνουμε τη στήριξή μας στις προσπάθειες που καταβάλλει η Κυπριακή Δημοκρατία και όλοι οι ενδιαφερόμενοι φορείς για την δίκαιη επίλυση του Κυπριακού στα πλαίσια της διεθνούς νομιμότητας και των ψηφισμάτων των Ηνωμένων Εθνών. Επίσης, συζητήσαμε το θέμα της Λιβύης και την ανάγκη διεξαγωγής κοινοβουλευτικών εκλογών τον Δεκέμβριο του 2021 και την απομάκρυνση των ξένων δυνάμεων από την Λιβύη, στα πλαίσια των σχετικών ψηφισμάτων, στη βάση του διεθνούς δικαίου. Πράγμα το οποίο οδηγεί στη διαφύλαξη της ακεραιότητας της Λιβύης. Επίσης συζητήσαμε τις εξελίξεις του παλαιστινιακού προβλήματος αφού είναι ο πυρήνας της διένεξης στη Μέση Ανατολή υπό το φως των εξελίξεων και της κλιμάκωσης που έγινε μεταξύ των Ισραηλινών και των Παλαιστινίων τον περασμένο Μάιο. Φροντίσαμε να περιοριστεί αυτή η κλιμάκωση υπό το φως της ιστορικής, διαχρονικής πρόθεσης της Αιγύπτου να επιτευχθεί η επίλυση και η διευθέτηση του παλαιστινιακού και η ίδρυση του παλαιστινιακού κράτος επί της βάση της 4ης Ιουλίου του 1967 με πρωτεύουσα την Ανατολική Ιερουσαλήμ. Συζητήσαμε επίσης το θέμα της Συρίας υποστηρίζοντας τις καταβαλλόμενες προσπάθειες από τον απεσταλμένο των Ηνωμένων Εθνών στα πλαίσια των ψηφισμάτων των Ηνωμένων Εθνών. Επαναλάβαμε την ταύτιση των θέσεών μας για την ανάγκη διαφύλαξης της ακεραιότητας και των εδαφών της Συρίας απορρίπτοντας τις προσπάθειες κάποιων πλευρών για παραβίαση της συριακής κυριαρχίας και τη δημογραφική αλλοίωση σε κάποιες περιοχές. Σε αυτό το πλαίσιο τονίσαμε την ανάγκη αντιμετώπισης των τρομοκρατικών οργανώσεων προκειμένου να ανακτήσει ο αδελφός συριακός λαός την κυριαρχία του και τη σταθερότητα. Για τον Λίβανο τονίσαμε την ανάγκη συνεργασίας για την επίτευξη της σταθερότητας.
Επίσης, αναφερθήκαμε στο φαινόμενο της τρομοκρατίας και της εξτρεμιστικής σκέψης οι οποίες απορρέουν από την αστάθεια και την ταραγμένη κατάσταση και για την γέννηση φαινομένων όπως είναι η παράνομη μετανάστευση και το παράνομο εμπόριο και διακίνηση ανθρώπων. Κυρίες και κύριοι, με τους αδελφούς Έλληνες και Κύπριους ανταλλάξαμε τις απόψεις και παρουσιάσαμε την προσέγγιση της Αιγύπτου για το θέμα των ανθρωπίνων δικαιωμάτων διαφυλάττοντας την ανάγκη βελτίωσης της καθημερινής ζωής του ανθρώπου και της εμπέδωσης της ασφάλειας μέσα στην οποία ο κάθε πολίτης απολαμβάνει τα δικαιώματα που προβλέπονται από το Σύνταγμα και από τους νόμους. Διαφαίνεται η πρόθεσή μας από την κήρυξη της εθνικής στρατηγικής των ανθρωπίνων δικαιωμάτων που αποτελεί την οδό στο θέμα των αρμοδιοτήτων ανθρωπίνων δικαιωμάτων εκ μέρους του Αιγυπτιακού κράτους. Εξοχότατε κύριε Πρωθυπουργέ, εξοχότατε κύριε Πρόεδρε, στο τέλος της ομιλίας μου, αγαπητοί μου φίλοι, θέλω να σας ευχαριστήσω για τις προσπάθειες που καταβάλλετε για την ενίσχυση των στενών σχέσεων και την στήριξη αυτού του μηχανισμού ανοίγοντας νέους ορίζοντες. Και ελπίζουμε και αναμένουμε να σας φιλοξενήσουμε Θεού θέλοντος στην 10η τριμερή Διάσκεψη Κορυφής του χρόνου στην Αίγυπτο. Ευχαριστώ. Νίκος Αναστασιάδης: Φίλε Πρόεδρε της Αιγύπτου, αδελφέ μου Πρόεδρε, φίλε Έλληνα Πρωθυπουργέ, αδελφέ μου Κυριάκο, πριν από την όποια άλλη αναφορά θα ήθελα να εκφράσω τις θερμότατες ευχαριστίες όχι μόνο για τη θερμότατη φιλοξενία, αλλά και για την εξαίρετη διοργάνωση και τη θεματολογία που απασχόλησε την τριμερή διάσκεψη. Ξέρετε, κυρίες και κύριοι, εκείνος που ομιλεί τελευταίος είτε επαναλαμβάνει τα όσα οι προγενέστεροι έχουν πει, οπότε γίνεται βαρετός, είτε περιορίζεται στην αναφορά ορισμένων θεμάτων που θέλει να αναδείξει μέσα από τις συζητήσεις που προηγήθηκαν. Χαίρομαι πραγματικά γιατί με απαλλάσσουν από το βάρος να κάνω αναφορά στην πληθώρα των θεμάτων που απασχόλησαν την τριμερή. Ο φίλος Κυριάκος, ο φίλος Πρωθυπουργός της Ελλάδος, έχει καλύψει ένα φάσμα που αφορά τις σχέσεις και με την Ευρώπη και όχι μόνο των χωρών μας. Ο φίλος αδελφός Πρόεδρος της Αιγύπτου έχει αναφερθεί σε θέματα που αφορούν την Ανατολική Μεσόγειο. Εγώ θα περιοριστώ στο να τονίσω πόση σημασία έχει αυτή η τριμερής συνεργασία, αυτή η ταυτότητα απόψεων που οδηγεί τις χώρες μας να αποτελούν πυλώνα σταθερότητας, ειρήνης στην περιοχή. Αλλά και μέσα από τη συνεργασία δημιουργική για τους λαούς μας και όχι μόνο, επεκτείνοντας και στην Ευρωπαϊκή Ένωση τα κοινά που πρέπει να απασχολούν τον καθένα. Είτε αυτά αφορούν την ενέργεια, αλλά ιδιαίτερα την πάταξη της τρομοκρατίας, τη σταθερότητα, την ειρήνη και λοιπά. Είχα την ευκαιρία, συνεπώς, μέσα σε αυτά τα πλαίσια του πλέγματος των όλων συζητήσεων να αναφερθώ στις τελευταίες εξελίξεις για το Κυπριακό πρόβλημα. Να αναφερθώ στις, δυστυχώς, παρατηρούμενες οξυμένες, αδιάλλακτες θέσεις από τουρκικής πλευράς και Τουρκοκυπρίων. Τις παραβιάσεις που παρατηρούνται στην Αποκλειστική Οικονομική Ζώνη της Κυπριακής Δημοκρατίας κατά παράβαση του Διεθνούς Δικαίου της Θάλασσα και στα επί του εδάφους παρατηρούμενα με την παραβίαση του status της πόλης της Αμμοχώστου. Στην πρόσφατη εκμίσθωση όχι γης που ανήκε σε Τουρκοκυπρίους αλλά Ελληνοκυπριακής υπό κατοχή περιουσίας, γης, η οποία δόθηκε με μακροπρόθεσμη μίσθωση στην Τουρκία για ευκόλως κατανοητούς στόχους που η Τουρκία επιδιώκει: τη δημιουργία μιας βάσης στρατιωτικής, αεροπορικής για drones, για μη επανδρωμένα αεροπλάνα, εις την κατασκευή στρατιωτικού λιμένος εις την περιοχή Μπογάζι. Το χειρότερο όμως όλων είναι ότι πέραν της επιδεινούμενης προκλητικότητας, αναθεωρητικής πολιτικής, που δεν αντιμετωπίζεται μόνο στην περίπτωση της Κύπρου -αλλά εκτείνεται και εις το Αιγαίο, και εις τη Λιβύη, τη Συρία, την κυριαρχία του Ιράκ, στα όσα αφορούν την Αρμενία- γενικότερα μία αναθεωρητική πολιτική που θέλει η «γαλάζια πατρίδα», όπως ισχυρίζεται ο κύριος Erdogan, να ελέγχει όχι μόνο την περιοχή αλλά και πέραν αυτής. Αυτό που αποτελεί, και το έχω πει, απαράδεκτο είναι η νέα θέση της τουρκικής πλευράς, της τουρκοκυπριακής κοινότητας, για δύο ανεξάρτητα κράτη. Κατά την πρόσφατη- και αυτό ήταν η ενημέρωση στην οποία έχω προβεί στους δύο φίλους, στον Πρόεδρο και τον Πρωθυπουργό- συνάντηση της 27ης Σεπτεμβρίου στη Νέα Υόρκη κατά την οποία ο Γενικός Γραμματέας στην προσπάθεια να δημιουργήσει συνθήκες που θα επέτρεπαν την προώθηση κοινού εδάφους ή τη συναντίληψη ως προς το ποια πρέπει να είναι η λύση που διαγράφεται, όπως καλά γνωρίζουν όλοι, μέσα από τα ψηφίσματα των Ηνωμένων Εθνών και τις αποφάσεις των Ηνωμένων Εθνών και του Συμβουλίου Ασφαλείας. Κατ’ αντίθεση, λοιπόν, αυτών ήταν η επανάληψη της θέσης ότι δεν πρόκειται να επαναρχίσει διάλογος εάν προγενέστερα δεν αναγνωριστεί κυριαρχική ισότητα του παρανόμου μορφώματος με το νόμιμο καθεστώς της Κυπριακής Δημοκρατίας, διεθνώς αναγνωρισμένης και μέλος των Ηνωμένων Εθνών. Η πρόταση του Γενικού Γραμματέα ήταν ο διορισμός ειδικού αντιπροσώπου που να είναι υπόλογος και προς το Συμβούλιο Ασφαλείας, ενός αντιπροσώπου ο οποίος θα καλλιεργούσε, θα δημιουργούσε τις προοπτικές πρόσφορου κλίματος για επανέναρξη των συνομιλιών. Παρά τη συμφωνία που επετεύχθη, δυστυχώς, λόγω αντιδράσεων όπως παρατηρούνται από τον Ιούλιο του 2017 στο Κραν Μοντανά, δεν επετεύχθη η πρόθεση του Γενικού Γραμματέα, με αποτέλεσμα σήμερα να βρισκόμαστε σε ένα αδιέξοδο. Αυτό που επανέλαβα και προς τον Πρωθυπουργό και προς τον Πρόεδρο της Αιγύπτου είναι η δική μας βούληση και αποφασιστικότητα να εμπλακούμε σε ένα δημιουργικό διάλογο με απώτερο στόχο όχι να εκτραπούμε τους Διεθνούς Δικαίου αλλά να εφαρμόσουμε τα ψηφίσματα των Ηνωμένων Εθνών. Να εφαρμόσουμε όλα εκείνα τα οποία θα δημιουργήσουν τις προοπτικές και τις προϋποθέσεις ενός ευρωπαϊκού κράτους, όπως είναι η Κυπριακή Δημοκρατία, προστατεύοντας έτσι όχι μόνο τα ανθρώπινα δικαιώματα των Ελληνοκυπρίων αλλά και των Τουρκοκυπρίων. Η βάση λύσης είναι δεδομένη και καθορίζεται από τα ψηφίσματα των Ηνωμένων Εθνών, από τις συμφωνίες υψηλού επιπέδου, από το ευρωπαϊκό κεκτημένο. Συνεπώς, αυτό που θέλω να πω καταλήγοντας είναι πως η αποφασιστικότητα μας, οι προσπάθειες που καταβάλλουμε από κοινού, τόσο με τον φίλο Πρωθυπουργό στα πλαίσια της Ευρωπαϊκής Ένωσης αλλά και με τον φίλο Πρόεδρο στον Οργανισμό Ισλαμικής Διάσκεψης είναι να δούμε πώς ενεργοπούμε διπλωματικά. Διότι ο διάλογος είναι η μόνη οδός. Μια ειρηνική λύση των διαφορών είναι να δούμε πώς επιτέλους η Τουρκία αντιλαμβάνεται ότι πολύ περισσότερο θα ωφεληθεί εάν συμβάλει στην υποβοήθηση λύσης του Κυπριακού στην βάση αρχών και όχι στην βάση μιας επεκτατικής πολιτικής, μιας αναθεωρητικής πολιτικής, που την χαρακτηρίζουν δυστυχώς τελευταία και την κατηγοριοποιούν στις χώρες-ταραξίες ή -αν θέλετε- χώρες με επεκτατικές διαθέσεις. Δεν μπορεί οι χώρες της Ανατολικής Μεσογείου να συνεργάζονται στενά μεταξύ τους, να αποτελούν πυλώνες σταθερότητας και ειρήνης και η μόνη που διαταράσσει το Διεθνές Δίκαιο να είναι, για λόγους καθαρά δικούς της, η Τουρκία. Κυρίες και κύριοι, λέγοντας αυτά θέλω να πω πως αυτή η τριμερής συνεργασία και οι άλλες που έχουμε αναπτύξει με τα γειτονικά κράτη, με τη σύνδεση ευρωπαϊκών κρατών και των δικών μας πρωτοβουλιών, Ελλάδας – Κύπρου, δεν αποσκοπούν και δεν αποκλείουν κανέναν. Στόχο έχουν τη σταθερότητα -θέλω να το επαναλάβω- και την ειρήνη. Δεν αποκλείουμε κανέναν. Και η Τουρκία είναι ευπρόσδεκτη. Αρκεί να σέβεται το Διεθνές Δίκαιο, την κυριαρχία των γειτόνων της και γενικότερα το σεβασμό του Διεθνούς Δικαίου. Σας ευχαριστώ θερμά. "
2021-10-15,27707,https://www.primeminister.gr/2021/10/15/27707,Ενημερωτικό σημείωμα για τη συνάντηση του Πρωθυπουργού Κυριάκου Μητσοτάκη με γυναίκες βουλευτές και δικαστικούς από το Αφγανιστάν | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης υποδέχθηκε το απόγευμα στο Μέγαρο Μαξίμου τρεις γυναίκες βουλευτές και τρεις γυναίκες δικαστικούς από το Αφγανιστάν οι οποίες απεγκλωβίστηκαν από τη χώρα τους και το καθεστώς των Ταλιμπάν και φιλοξενούνται σήμερα στην Ελλάδα. Στη συνάντηση συμμετείχαν η βουλευτής και πρώην Υπουργός Εργασίας Amena Afzali, η βουλευτής και πολιτική ακτιβίστρια Halima Askari, η νεότερη βουλευτής του Αφγανιστάν, Shagufa Noorzai, η δικαστής και συγγραφέας για ζητήματα ανθρωπίνων δικαιωμάτων, Ferozan Qasimi, η εφέτης Δικαστής και πρώην υπεύθυνη κατά των φυλετικών διαχωρισμών για γυναίκες και παιδιά, Yalda Nasimee, καθώς και η δικαστής Zuhal Naseri. Οι έξι γυναίκες ευχαρίστησαν την κυβέρνηση και τον Πρωθυπουργό που συνεργάστηκαν ταχύτατα με ξένες χώρες και σειρά διεθνών οργανισμών για να φέρουν σε πέρας τη δύσκολη επιχείρηση για τον απεγκλωβισμό τους από το Αφγανιστάν, καθώς επίσης την Ελλάδα και τον ελληνικό λαό για τη φιλοξενία. «Είμαστε όλοι βαθιά σοκαρισμένοι από αυτά τα οποία έγιναν στην πατρίδα σας τους τελευταίους μήνες» είπε ο Κυριάκος Μητσοτάκης κατά την υποδοχή των έξι γυναικών στο Μέγαρο Μαξίμου. «Και ξέρω ότι εδώ και 20 χρόνια, όλες, με τον τρόπο σας, έχετε αγωνιστεί για τα δικαιώματα των γυναικών στο Αφγανιστάν. Μέσα από την ενασχόλησή σας με την πολιτική, αλλά και μέσα από τις υπηρεσίες που προσφέρατε στο δικαστικό σώμα» πρόσθεσε. Παράλληλα, ο Πρωθυπουργός ευχαρίστησε την ηγεσία και τα στελέχη του Υπουργείου Μετανάστευσης και Ασύλου καθώς και τη Γενική Γραμματεία Ισότητας «για την ταχύτητα με την οποία ανταποκρίθηκαν στα διεθνή αιτήματα, σχετικά με την φιλοξενία, σε αυτήν την δύσκολη συγκυρία, γυναικών που θα κινδύνευαν εάν παρέμεναν στο Αφγανιστάν με τις παρούσες συνθήκες». «Θέλω να ξέρετε ότι στα πλαίσια της δραστηριοποίησης μας στην Ευρωπαϊκή Ένωση θα κάνουμε ό,τι περνάει από το χέρι μας να στηρίξουμε τον λαό του Αφγανιστάν. Δεν θέλουμε να νομιμοποιήσουμε το καθεστώς των Ταλιμπάν και δεν θα το κάνουμε. Αλλά θέλουμε να βοηθήσουμε, ώστε η ανθρωπιστική βοήθεια να φτάσει σε αυτούς που την έχουν πραγματική ανάγκη», επισήμανε ο Κυριάκος Μητσοτάκης. «Μέσα σε μία νύχτα τα χάσαμε όλα» «Θέλω να σας ευχαριστήσω για όλα όσα προσφέρετε σε εμάς. Εδώ και 20 χρόνια παλεύαμε στο Αφγανιστάν για τα δικαιώματα των γυναικων, για την ισότητα, για να μπορούμε να φτάσουμε να είμαστε μία χώρα όπως η δική σας, και να έχουμε τα ίδια δικαιώματα οι γυναίκες με τους άντρες. Δυστυχώς, όμως, μέσα σε μία νύχτα τα χάσαμε όλα», σημείωσε από την πλευρά της η 28χρονη βουλευτής Shagufa Noorzai, από την επαρχία Χελμάντ. «Ελπίζουμε θα έρθει μία ημέρα που θα μπορούμε κι εμείς με την δράση μας, απο την πλευρά μας, να προσφέρουμε τα ίδια που προσφέρατε εσείς για τους μετανάστες και τους πρόσφυγες», προσέθεσε. «Χάσαμε όλα τα επιτεύγματα των τελευταίων 20 ετών. Είναι πολύ δύσκολο να εγκαταλείψουμε την πατρίδα μας, τις οικογένειές μας», ανέφερε από την πλευρά της η βουλευτής και πρώην Υπουργός Εργασίας Amena Afzali. «Ευχαριστούμε όλες τις χώρες που βοήθησαν, ειδικά την Ελλάδα που βοήθησε στην μεταφορά των ανθρώπων που είχαν πολύ μεγάλη ανάγκη προστασίας. Ιδιαίτερα την Ελλάδα που μας δέχεται εδώ», συμπλήρωσε. «Όλα τα δικαιώματα που είχαμε καταφέρει να αποκτήσουμε με κόπο επί πολλά χρόνια μας τα αφαίρεσαν» ανέφερε στον Πρωθυπουργό η βουλευτής και επί χρόνια ακτιβίστρια Halima Askari. Πέρα από το φλέγον ζήτημα των δικαιωμάτων των γυναικών η κα Askari στάθηκε στη δεινή οικονομική κατάσταση που αντιμετωπίζουν σήμερα οι οικογένειες στο Αφγανιστάν. «Να κρατήσετε ζωντανές τις ελπίδες σας»

«Θέλω να σας ευχαριστήσω πάρα πολύ που μοιραστήκατε με τόσο συγκινητικό τρόπο τις προσωπικές σας ιστορίες. Δείξατε όλες σας πολύ μεγάλη γενναιότητα, αγωνιζόμενες γι’ αυτό το οποίο κοινωνίες -όπως οι δικές μας- το θεωρούν περίπου αυτονόητο. Τη Δημοκρατία, τα ίσα δικαιώματα, τα δικαιώματα των γυναικών» ανέφερε ο Κυριάκος Μητσοτάκης. «Θέλω να σας ζητήσω να κρατήσετε ζωντανές τις ελπίδες σας. Γιατί αυτή είναι μια πορεία που μπορεί να έχει πολλές αναταράξεις, πολλές οπισθοχωρήσεις αλλά μπορεί, τελικά, να έχει μια μόνο κατάληξη. Και τελικά ο αγώνας αυτός θα δικαιωθεί για εσάς, για τις κόρες, για τις εγγονές σας» τόνισε. «Εμείς θα σας βοηθήσουμε να ταξιδέψετε, τελικά, στις χώρες που θα επιλέξετε εσείς να γίνει ο μονιμος προορισμός σας, ή μάλλον, ο προσωρινός προορισμός σας, γιατί ο μόνιμος προορισμός σας πρέπει να είναι το Αφγανιστάν» υπογράμμισε. Από την πρώτη στιγμή η Ελλάδα έχει συμμετάσχει σε τρεις δράσεις απεγκλωβισμού και φιλοξενίας ευάλωτων προσώπων από το Αφγανιστάν, υποδεχόμενη 11 γυναίκες βουλευτές και 26 δικαστικούς και δικηγόρους (συνολικά, με τις οικογένειές τους, 178 άτομα). Χθες, ο Υπουργός Εξωτερικών των Ηνωμένων Πολιτειών Antony Blinken εξέφρασε στην Ουάσιγκτον τις ευχαριστίες του στον Έλληνα Υπουργό Εξωτερικών Νίκο Δένδια για τη συμβολή της χώρας μας σε δράσεις απεγκλωβισμού από το Αφγανιστάν. Στη συνάντηση συμμετείχαν από την πλευρά της κυβέρνησης ο Υπουργός Μετανάστευσης και Ασύλου Νότης Μηταράκης, η Υφυπουργός Εργασίας και Κοινωνικών Υποθέσεων αρμόδια για τη Δημογραφική Πολιτική και την Οικογένεια Μαρία Συρεγγέλα, η Υφυπουργός Μετανάστευσης και Ασύλου Σοφία Βούλτεψη, ο Γενικός Γραμματέας Μεταναστευτικής Πολιτικής Πάτροκλος Γεωργιάδης και ο Γενικός Γραμματέας Υποδοχής Αιτούντων Άσυλο Μάνος Λογοθέτης. Ολόκληρες οι παρεμβάσεις του Πρωθυπουργού κατά τη συζήτηση Εισαγωγική παρέμβαση: Χαιρόμαστε πάρα πολύ που σας υποδεχόμαστε, σήμερα, στο Μέγαρο Μαξίμου. Θεωρώ αυτονόητη υποχρέωση της ελληνικής πολιτείας να μπορέσει να σας υποδεχτεί σε αυτήν την πολύ δύσκολη συγκυρία για εσάς προσωπικά και για τη χώρα σας. Είμαστε όλοι βαθιά σοκαρισμένοι από αυτά τα οποία έγιναν στην πατρίδα σας τους τελευταίους μήνες. Και ξέρω ότι εδώ και 20 χρόνια, όλες, με τον τρόπο σας, έχετε αγωνιστεί για τα δικαιώματα των γυναικών στο Αφγανιστάν. Μέσα από την ενασχόλησή σας με την πολιτική, αλλά και μέσα από τις υπηρεσίες που προσφέρατε στο δικαστικό σώμα. Και θέλω στη συνέχεια να ακούσω τις προσωπικές σας ιστορίες και να σας διαβεβαιώσω ότι σε αυτήν την πολύ δύσκολη στιγμή για εσάς προσωπικά η ελληνική πολιτεία θα σταθεί δίπλα σας, με την ελπίδα τα πράγματα στη χώρα σας να σταθεροποιηθούν και να μπορέσετε να επιστρέψετε πίσω στην πατρίδα σας με όλα τα δικαιώματά σας πλήρως κατοχυρωμένα. Και να ευχαριστήσω το Υπουργείο, όλα τα στελέχη, και την Γενική Γραμματεία Ισότητας για την ταχύτητα με την οποία ανταποκρίθηκαν στα διεθνή αιτήματα σχετικά με την φιλοξενία, σε αυτήν την δύσκολη συγκυρία, γυναικών που θα κινδύνευαν εάν παρέμεναν στο Αφγανιστάν με τις παρούσες συνθήκες. Και πάλι χαίρομαι που σας υποδέχομαι, σήμερα. Κλείνοντας τη συνάντηση ο Πρωθυπουργός ανέφερε: Θέλω να σας ευχαριστήσω πάρα πολύ που μοιραστήκατε με τόσο συγκινητικό τρόπο τις προσωπικές σας ιστορίες. Δείξατε όλες σας πολύ μεγάλη γενναιότητα, αγωνιζόμενες γι’ αυτό το οποίο κοινωνίες -όπως οι δικές μας- το θεωρούν περίπου αυτονόητο: τη Δημοκρατία, τα ίσα δικαιώματα, τα δικαιώματα των γυναικών. Θέλω να σας ζητήσω να κρατήσετε ζωντανές τις ελπίδες σας. Γιατί αυτή είναι μια πορεία που μπορεί να έχει πολλές αναταράξεις, πολλές οπισθοχωρήσεις αλλά μπορεί, τελικά, να έχει μια μόνο κατάληξη. Και τελικά ο αγώνας αυτός θα δικαιωθεί για εσάς, για τις κόρες, για τις εγγονές σας. Εμείς, θα σας βοηθήσουμε να ταξιδέψετε, τελικά, στις χώρες που θα επιλέξετε εσείς να γίνουν ο μονιμος προορισμός σας, ή μάλλον ο προσωρινός προορισμός σας, γιατί ο μόνιμος προορισμός σας πρέπει να είναι το Αφγανιστάν. Ή αν επιλέξετε να ζητήσετε πολιτικό άσυλο στην χώρα μας, θα είμαστε οι πρώτοι που θα σας δεχτούμε με ανοιχτές αγκαλιές. Τέλος, θέλω να ξέρετε ότι στα πλαίσια της δραστηριοποίησης μας στην Ευρωπαϊκή Ένωση θα κάνουμε ό,τι περνάει από το χέρι μας να στηρίξουμε τον λαό του Αφγανιστάν. Δεν θέλουμε να νομιμοποιήσουμε το καθεστώς των Ταλιμπάν και δεν θα το κάνουμε. Αλλά θέλουμε να βοηθήσουμε, ώστε η ανθρωπιστική βοήθεια να φτάσει σε αυτούς που την έχουν πραγματική ανάγκη. Τέλος, θέλω και πάλι να σας ευχαριστήσω που μου δώσατε την ευκαιρία να σας ακούσω σήμερα. Θα κάνουμε ό,τι μπορούμε και ό,τι περνάει από το χέρι μας να βοηθήσουμε οικογένειες και άλλες συναδέλφους σας κι αυτές να βρουν καταφύγιο στην Ελλάδα. Ίσως επειδή είμαστε μια χώρα που έχουμε αποδεχτεί πάρα πολλούς μετανάστες να ήμασταν και πολύ πιο ανοιχτοί από πολλές άλλες ευρωπαϊκές χώρες, στο να το κάνουμε αυτό. "
2021-10-14,27702,https://www.primeminister.gr/2021/10/14/27702,"Δήλωση του Πρωθυπουργού Κυριάκου Μητσοτάκη για την υπογραφή νέας, πενταετούς Συμφωνίας Αμοιβαίας Αμυντικής Συνεργασίας Ελλάδας – Ηνωμένων Πολιτειών | Ο Πρωθυπουργός της Ελληνικής Δημοκρατίας","Με μεγάλη ικανοποίηση, αλλά και αίσθημα ευθύνης υποδέχομαι τη νέα πενταετή Συμφωνία Αμοιβαίας Αμυντικής Συνεργασίας Ελλάδας – Ηνωμένων Πολιτειών. Η υπογραφή της σφραγίζει την ποσοτική και ποιοτική αναβάθμιση των ελληνοαμερικανικών σχέσεων. Και, ταυτόχρονα, αποτελεί ηχηρή ψήφο εμπιστοσύνης προς τη χώρα μας ως πυλώνα σταθερότητας και ασφάλειας στην ταραγμένη περιοχή μας. Στο εξής, οι ΗΠΑ ενισχύουν το στρατηγικό τους αποτύπωμα στην Ελλάδα σε περιοχές κρίσιμης σημασίας, σε μία ακτίνα από τον Έβρο μέχρι την Κρήτη. Και μάλιστα σε μία περίοδο αναπροσαρμογής των διεθνών ενδιαφερόντων τους. Αναπτύσσουν, επίσης, τις αμυντικές επενδύσεις τους σε υφιστάμενες εγκαταστάσεις. Ενώ δεσμεύονται για την από κοινού αντιμετώπιση απειλών ή προκλήσεων εναντίον της πατρίδας μας. Πρόκειται για επιτυχία της χώρας, της κυβέρνησης και του Υπουργού Εξωτερικών που υπογράφει αυτήν την ώρα την ανανέωση της συμφωνίας με τον Αμερικανό ομόλογό του. Πολύ περισσότερο, καθώς αυτή θα συνοδεύεται και από επιστολή του Αμερικανού Υπουργού Εξωτερικών, του κ. Blinken, με την οποία οι ΗΠΑ διακηρύσσουν την ανάγκη σεβασμού της κυριαρχίας, της ακεραιότητας και των κυριαρχικών μας δικαιωμάτων με βάση το Διεθνές Δίκαιο της Θάλασσας. Μετά την Στρατηγική Εταιρική Σχέση αμοιβαίας αμυντικής συνδρομής με την Γαλλία, η χώρα μας προσθέτει, έτσι, έναν ακόμη κρίκο στην αλυσίδα των διμερών συμμαχιών της. Θωρακίζοντας τα εθνικά της συμφέροντα και τον δυναμικό γεωπολιτικό της ρόλο. Ενισχύοντας την κοινή ευρωπαϊκή άμυνα, αλλά και τους διατλαντικούς δεσμούς. Αλλά και υπογράφοντας συμφωνίες που εκπέμπουν μηνύματα ειρήνης και σταθερότητας. Η σημερινή θετική εξέλιξη είναι το αποτέλεσμα της μεθοδικής και συχνά αθόρυβης κυβερνητικής πολιτικής, που εξελίσσεται σταθερά, εδώ και δύο χρόνια, με άξονες την ενεργητική διπλωματία και την αμυντική εγρήγορση. Έχοντας ως πρώτο της μέλημα την ασφάλεια και την πρόοδο της πατρίδας κι ως αταλάντευτη πυξίδα της το Διεθνές Δίκαιο, την ειρήνη και τη συνεργασία των λαών παντού και ιδίως στη Μεσόγειο. "
2021-10-14,27698,https://www.primeminister.gr/2021/10/14/27698,Ενημερωτικό σημείωμα για τη συνάντηση του Πρωθυπουργού Κυριάκου Μητσοτάκη με τον Αντιπρόεδρο της Ευρωπαϊκής Επιτροπής Μαργαρίτη Σχοινά | Ο Πρωθυπουργός της Ελληνικής Δημοκρατίας,"Το ζήτημα της αύξησης των τιμών της ενέργειας και ο συντονισμός των δράσεων εντός ΕΕ για τη στήριξη των νοικοκυριών συζητήθηκαν, παράλληλα με τα θέματα που αφορούν στο χαρτοφυλάκιό του, στη συνάντηση του Πρωθυπουργού Κυριάκου Μητσοτάκη με τον Αντιπρόεδρο της Ευρωπαϊκής Επιτροπής Μαργαρίτη Σχοινά στο Μέγαρο Μαξίμου. Ο Κυριάκος Μητσοτάκης σημείωσε ότι «τα μέτρα τα οποία προτείνει η Επιτροπή κινούνται ακριβώς στην κατεύθυνση των ήδη νομοθετημένων πρωτοβουλιών της ελληνικής κυβέρνησης» και τόνισε την έμφαση που δίνει η κυβέρνηση στη στήριξη των νοικοκυριών και ιδιαίτερα των ευάλωτων όσον αφορά τις τιμές του ηλεκτρικού ρεύματος και το κόστος της θέρμανσης τον χειμώνα που έρχεται. Στο πλαίσιο αυτό, ο Πρωθυπουργός υπογράμμισε: «Κρατώ από τις παρατηρήσεις της Επιτροπής κάτι το οποίο το θεωρώ ιδιαίτερα σημαντικό και θα το υιοθετήσουμε και εμείς: Τη δυνατότητα να μπορέσουν οι συμπολίτες μας, οι οποίοι θα δουν ενδεχομένως μία απότομη αύξηση στο κόστος θέρμανσης, να αποπληρώσουν τις υποχρεώσεις τους εντός εύλογου χρονικού διαστήματος, μέσω ενός συστήματος ρυθμίσεων, έτσι ώστε να μην είναι πολύ μεγάλη η οικονομική επιβάρυνση κατά τη διάρκεια του χειμώνα». Παράλληλα, ο Κυριάκος Μητσοτάκης σημείωσε ότι θα πρέπει να εξεταστούν προτάσεις «όπως η δυνατότητα αγοράς φυσικού αερίου, ως Ευρωπαϊκή Ένωση να ξανακάνουμε δηλαδή στο φυσικό αέριο αυτό το οποίο κάναμε εξαιρετικά επιτυχημένα στα εμβόλια». Από την πλευρά του, ο κ. Σχοινάς ανέφερε ότι «είναι ένα πρόβλημα πλανητικό, δεν είναι μόνο πρόβλημα ευρωπαϊκό, αλλά φυσικά η Ευρώπη καλείται να το αντιμετωπίσει συνολικά». Πρόσθεσε ότι «είναι ευτυχής η συγκυρία αφενός ότι το περιεχόμενο των προτάσεών μας συνδέεται άμεσα και με τις πρωτοβουλίες τις ελληνικές, τις γαλλικές και τις ισπανικές, αλλά και με το γεγονός ότι την επόμενη εβδομάδα στο Ευρωπαϊκό Συμβούλιο Κορυφής ακόμα μία φορά η ευρωπαϊκή ηγεσία είμαι σίγουρος ότι θα καταλήξει στο συμπέρασμα ότι μόνο η κοινή ευρωπαϊκή δράση βοηθάει να βγούμε συνολικά από το πρόβλημα». Ο Αντιπρόεδρος της Ευρωπαϊκής Επιτροπής ενημέρωσε τον Πρωθυπουργό για την πρώτη αποτίμηση όσων επιτεύχθηκαν στα δύο χρόνια από τότε που ανέλαβε την ευθύνη της Αντιπροεδρίας, με τον Κυριάκο Μητσοτάκη να σημειώνει ότι «έχει γίνει μία πολύ σπουδαία δουλειά» και να κλείνει με μια αναφορά στη χθεσινή εκδήλωση του Ιδρύματος «Κωνσταντίνος Γ. Καραμανλής»: «Μιας και χθες είχαμε μία πάρα πολύ ενδιαφέρουσα εκδήλωση, η οποία τίμησε τον Κωνσταντίνο Καραμανλή και αναγνώρισε την τεράστια συμβολή του στην είσοδο της Ελλάδας στην ευρωπαϊκή οικογένεια, είναι πάντα μία ευκαιρία να θυμόμαστε πόσα πολλά προσφέρει η Ευρώπη και πόσα ακόμη περισσότερα μπορεί να προσφέρει σε μία χώρα σαν την Ελλάδα». Ολόκληρος ο διάλογος που είχαν κατά την έναρξη της συνάντησής τους ο Πρωθυπουργός και ο Αντιπρόεδρος της Ευρωπαϊκής Επιτροπής Κυριάκος Μητσοτάκης: Καλώς ήρθατε κ. Αντιπρόεδρε. Ακόμα μία φορά χαίρομαι που σας βλέπω σε μία ενδιαφέρουσα, αλλά και σύνθετη διεθνή συγκυρία. Όπως ξέρετε, μας απασχολεί όλους ιδιαίτερα το φαινόμενο της αύξησης των τιμών της ενέργειας και με πολύ μεγάλο ενδιαφέρον είδα και τις προτάσεις, την εργαλειοθήκη την οποία ανακοίνωσε χθες η Επιτροπή. Θέλω να σας ενημερώσω ότι τα μέτρα τα οποία προτείνει η Επιτροπή κινούνται ακριβώς στην κατεύθυνση των ήδη νομοθετημένων πρωτοβουλιών της ελληνικής κυβέρνησης έτσι ώστε να χρησιμοποιήσουμε εθνικούς πόρους, αλλά και πόρους που απορρέουν από το σύστημα εκπομπών των ρύπων, για να μπορέσουμε να στηρίξουμε τα νοικοκυριά, να δουν όσο το δυνατόν μικρότερες αυξήσεις στις τιμές του ηλεκτρικού ρεύματος και να στηρίξουμε βέβαια και κυρίως τα πιο ευάλωτα νοικοκυριά, για να μειώσουμε το κόστος της θέρμανσης για το χειμώνα που έρχεται. Κρατώ από τις παρατηρήσεις της Επιτροπής κάτι το οποίο το θεωρώ ιδιαίτερα σημαντικό -θα το υιοθετήσουμε και εμείς- τη δυνατότητα να μπορέσουν οι συμπολίτες μας, οι οποίοι θα δουν ενδεχομένως μία απότομη αύξηση στο κόστος θέρμανσης, να αποπληρώσουν τις υποχρεώσεις τους εντός εύλογου χρονικού διαστήματος, μέσω ενός συστήματος ρυθμίσεων, έτσι ώστε να μην είναι πολύ μεγάλη η οικονομική επιβάρυνση κατά τη διάρκεια του χειμώνα. Θα έχουμε την ευκαιρία να τα συζητήσουμε και στο Συμβούλιο. Εύχομαι και ελπίζω η κρίση αυτή να οφείλεται σε μια παροδική συγκυρία πολλαπλών φαινομένων τα οποία οδήγησαν στην αύξηση των τιμών του ρεύματος και πιστεύω ότι θα έχουμε την ευκαιρία να είμαστε σε μία διαρκή επικοινωνία και με την Επιτροπή για να δούμε πώς μπορούμε να αντιμετωπίσουμε το φαινόμενο αυτό. Γνωρίζουμε, βέβαια, ότι μεσοπρόθεσμα και μακροπρόθεσμα, πρέπει να ενισχύσουμε ακόμα περισσότερο τη μετάβαση στις Ανανεώσιμες Πηγές Ενέργειας, οι οποίες είναι και η πιο φθηνή πηγή ενέργειας πέραν του ότι δεν εκπέμπει καθόλου διοξείδιο του άνθρακα και ενδεχομένως να εξετάσουμε προτάσεις όπως η δυνατότητα αγοράς φυσικού αερίου, ως Ευρωπαϊκή Ένωση, να ξανακάνουμε, δηλαδή, στο φυσικό αέριο αυτό το οποίο κάναμε εξαιρετικά επιτυχημένα στα εμβόλια. Οπότε και πάλι, καλώς ήρθατε και θα έχουμε, όπως πάντα, μία πολύ ενδιαφέρουσα συζήτηση. Μαργαρίτης Σχοινάς: Ευχαριστώ πολύ, κ. Πρόεδρε. Είναι πάντοτε χαρά μου να βρίσκομαι εδώ στην έδρα της κυβέρνησης. Η σημερινή μου παρουσία έχει και ένα διπλό συμβολισμό επικαιρότητας. Πρώτον, γιατί βρισκόμαστε ακριβώς στην επόμενη μέρα από τις αποφάσεις τις χθεσινές του Κολεγίου για την εργαλειοθήκη που προορίζεται -όπως σωστά είπατε- να αντιμετωπίσει την αύξηση στις τιμές ενέργειας. Είναι ένα πρόβλημα πλανητικό, δεν είναι μόνο πρόβλημα ευρωπαϊκό, αλλά φυσικά η Ευρώπη καλείται να το αντιμετωπίσει συνολικά. Και είναι ευτυχής η συγκυρία αφενός ότι το περιεχόμενο των προτάσεών μας συνδέεται άμεσα και με τις πρωτοβουλίες τις ελληνικές, τις γαλλικές και τις ισπανικές, αλλά και με το γεγονός ότι την επόμενη εβδομάδα στο Ευρωπαϊκό Συμβούλιο Κορυφής ακόμα μία φορά η ευρωπαϊκή ηγεσία είμαι σίγουρος ότι θα καταλήξει στο συμπέρασμα ότι μόνο η κοινή ευρωπαϊκή δράση βοηθάει να βγούμε συνολικά από το πρόβλημα. Ο δεύτερος συμβολισμός της επίσκεψής μου είναι ότι πριν από λίγες μέρες συμπληρώθηκαν τα πρώτα δύο χρόνια από τότε που μου ανατέθηκε η ευθύνη της Αντιπροεδρίας στην Επιτροπή και με αυτήν την αφορμή ήθελα να σας ενημερώσω για μία πρώτη αποτίμηση των πολλών και σημαντικών που πετύχαμε στα κρίσιμα αυτά εργοτάξια του ευρωπαϊκού τρόπου ζωής, τη μετανάστευση, την ασφάλεια, την υγεία, την πολύ επιτυχημένη αντιμετώπιση της πανδημίας, αλλά και τις δεξιότητες, τον πολιτισμό, τη νεολαία, τον αθλητισμό. Θα μου επιτρέψετε, λοιπόν, να σας δώσω, ήδη είναι αρκετά, αλλά επειδή ξέρω ότι διαβάζετε τα πάντα, είμαι σίγουρος ότι αυτό θα σας δώσει έτσι μία πολύ συνοπτική αλλά περιεκτική εικόνα της δουλειάς μας μέχρι τώρα. Και πάλι σας ευχαριστώ. Κυριάκος Μητσοτάκης: Ευχαριστώ, κ. Επίτροπε, κ. Αντιπρόεδρε, αγαπητέ Μαργαρίτη, έχει γίνει μία πολύ σπουδαία δουλειά, ήταν πολύ τιμητικό για τη χώρα το γεγονός ότι μπορέσαμε και πετύχαμε και διεκδικήσαμε ένα χαρτοφυλάκιο Αντιπροεδρίας οριζόντιο με δράσεις οι οποίες καλύπτουν πολλές αρμοδιότητες χαρτοφυλακίων Επιτρόπων. Οπότε, μου επιτρέπετε και εμένα, μιας και κάνατε αυτή την αναφορά, να σας συγχαρώ για τη σπουδαία δουλειά η οποία έχει γίνει και μιας και χθες είχαμε μία πάρα πολύ ενδιαφέρουσα εκδήλωση η οποία τίμησε τον Κωνσταντίνο Καραμανλή και αναγνώρισε την τεράστια συμβολή του στην είσοδο της Ελλάδας στην ευρωπαϊκή οικογένεια, είναι πάντα μία ευκαιρία να θυμόμαστε πόσα πολλά προσφέρει η Ευρώπη και πόσα ακόμη περισσότερα μπορεί να προσφέρει σε μία χώρα σαν την Ελλάδα. "
2021-10-12,27690,https://www.primeminister.gr/2021/10/12/27690,Δήλωση του Πρωθυπουργού Κυριάκου Μητσοτάκη μετά τη λήψη της τρίτης δόσης του εμβολίου κατά του κορονοϊού | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης μετέβη στο Mega εμβολιαστικό κέντρο «Προμηθέας», όπου έκανε την τρίτη δόση του εμβολίου κατά του κορονοϊού. Αμέσως μετά έκανε την ακόλουθη δήλωση: «Μόλις ολοκλήρωσα την 3η δόση του εμβολίου κατά του Covid-19, ακολουθώντας πιστά τις οδηγίες των ειδικών. Και θα παρακαλούσα όλες και όλους να κάνουν το ίδιο, είτε όσον αφορά την 3η δόση είτε πρωτίστως όσον αφορά αυτούς οι οποίοι ακόμα δεν έχουν εμβολιαστεί. Διότι πια τα δεδομένα είναι τόσο εμφατικά που δεν επιτρέπουν καμία αμφισβήτηση ως προς την αποτελεσματικότητα και την ασφάλεια του εμβολίου. Εννέα στους δέκα συμπολίτες μας οι οποίοι βρίσκονται και σήμερα διασωληνωμένοι είναι ανεμβολίαστοι και ένας πολύ μεγάλος αριθμός των συμπολιτών μας που χάνει τη ζωή του κάθε μέρα είναι και αυτοί ανεμβολίαστοι. Ας ακούσουμε, επιτέλους, τους επιστήμονες. Ας δούμε τα πραγματικά δεδομένα. Ας σπεύσουμε όλοι να εμβολιαστούμε για να αυξήσουμε κι άλλο τα ποσοστά εμβολιασμού στη χώρα μας συνολικά. Να προστατέψουμε πρώτα και πάνω απ’ όλα τους εαυτούς μας, αυτούς που αγαπάμε και το κοινωνικό σύνολο». Μετά τον εμβολιασμό ο Πρωθυπουργός είχε σύντομη συνομιλία με τον Υφυπουργό Κλιματικής Κρίσης και Πολιτικής Προστασίας Ευάγγελο Τουρνά και τον Γενικό Γραμματέα Πολιτικής Προστασίας Βασίλη Παπαγεωργίου, για την προετοιμασία ενόψει των έντονων καιρικών φαινομένων που αναμένονται τις επόμενες ημέρες. "
2021-10-11,27679,https://www.primeminister.gr/2021/10/11/27679,Ενημερωτικό σημείωμα για τη συνάντηση του Πρωθυπουργού Κυριάκου Μητσοτάκη με τη Πρόεδρο της Βουλής της Κυπριακής Δημοκρατίας Αννίτα Δημητρίου | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης συναντήθηκε σήμερα, στο Μέγαρο Μαξίμου, με τη νέα Πρόεδρο της Βουλής των Αντιπροσώπων της Κυπριακής Δημοκρατίας, Αννίτα Δημητρίου, η οποία πραγματοποιεί επίσκεψη στην Ελλάδα. Στο πλαίσιο του στενού συντονισμού Αθήνας και Λευκωσίας συζητήθηκαν οι τελευταίες εξελίξεις στο Κυπριακό και στην Ανατολική Μεσόγειο, μετά και τις τελευταίες παράνομες ενέργειες της Τουρκίας. Ο Πρωθυπουργός σημείωσε ότι αποτελεί προτεραιότητα για την ελληνική εξωτερική πολιτική ο τερματισμός της τουρκικής κατοχής και η συνολική και συμφωνημένη επίλυση του Κυπριακού με λύση Διζωνικής, Δικοινοτικής Ομοσπονδίας, με μία κυριαρχία, μία διεθνή προσωπικότητα και μία ιθαγένεια, όπως προβλέπουν οι σχετικές Αποφάσεις του Συμβουλίου Ασφαλείας των Ηνωμένων Εθνών. Υπογράμμισε ακόμη ότι μοναδική βάση λύσης του Κυπριακού αποτελούν οι δεσμευτικές για όλους αποφάσεις του Συμβουλίου Ασφαλείας του ΟΗΕ και το ευρωπαϊκό κεκτημένο, το οποίο πρέπει να εφαρμόζεται απρόσκοπτα σε ολόκληρη την επανενωμένη Κύπρο. Τόνισε ότι δεν νοείται συμφωνημένη λύση χωρίς την άμεση κατάργηση του αναχρονιστικού συστήματος των Εγγυήσεων και την πλήρη απόσυρση των κατοχικών στρατευμάτων. Η συνάντηση άρχισε με τον ακόλουθο διάλογο: Κυριάκος Μητσοτάκης: Χαίρομαι πάρα πολύ που σας υποδέχομαι στο Μέγαρο Μαξίμου και αντιλαμβάνομαι ότι είχατε και μία πολύ παραγωγική συζήτηση με τον Πρόεδρο της Βουλής. Επιτρέψτε μου να εκφράσω τη χαρά μου για την εκλογή σας. Είναι πολύ σημαντικό: για πρώτη φορά γυναίκα Πρόεδρος της Βουλής στην Κύπρο. Και εμείς κάναμε ένα πολύ σημαντικό βήμα εκλέγοντας την πρώτη γυναίκα Πρόεδρο της Ελληνικής Δημοκρατίας και πιστεύω ότι και αυτή η ανανέωση του πολιτικού δυναμικού, μόνο σε κάτι καλό μπορεί τελικά να οδηγήσει. Θα έχουμε την ευκαιρία -πιστεύω- να έχουμε μία διεξοδική συζήτηση για τις μεγάλες κοινές εθνικές προκλήσεις τις οποίες αντιμετωπίζουμε και θέλω να σας διαβεβαιώσω για ακόμα μία φορά ότι Ελλάδα και Κύπρος παραμένουν απόλυτα συντονισμένες για να απαντήσουν με τρόπο μεθοδικό, οργανωμένο και πάντα συμβατό με το Διεθνές Δίκαιο στις προκλήσεις που αντιμετωπίζουμε στην Ανατολική Μεσόγειο. Επομένως και πάλι καλώς ήρθατε και σας εύχομαι από καρδιάς καλή επιτυχία στα καθήκοντά σας. Αννίτα Δημητρίου: Ευχαριστώ πολύ κ. Πρόεδρε, είναι πραγματικά μεγάλη τιμή, θα μου επιτρέψετε να πω, που βρίσκομαι με τους συνεργάτες και τις συνεργάτιδές μου σήμερα εδώ στο Μέγαρο Μαξίμου. Πέρα από άριστες σχέσεις και αδελφικές σχέσεις μεταξύ Ελλάδας και Κύπρου είναι τώρα μία δύσκολη χρονική συγκυρία, εννοώντας ότι έχουμε να διαχειριστούμε σημαντικές μικρές και μεγάλες προκλήσεις. Οπότε, πέραν από επιβεβλημένη που είναι η σχέση συνεργασίας μεταξύ των χωρών μας -και ευχαριστώ πάρα πολύ τον Πρόεδρο της Βουλής, με τον οποίο είχαμε σήμερα μία πολύ σημαντική και εποικοδομητική θα προσέθετα συζήτηση για το πώς μπορούμε να αναπτύξουμε επιπροσθέτως και να ενισχύσουμε την κοινοβουλευτική διπλωματία- είναι και συνεργασία στον ίδιο παρονομαστή και πάντοτε σε συνάρτηση με τις βάσεις αρχών. Όσον αφορά το Διεθνές Δίκαιο, τις ευρωπαϊκές αρχές και αξίες, μπορούμε όλα αυτά τα οποία έχουμε να διαχειριστούμε να τα αντιμετωπίσουμε καλύτερα, αμεσότερα και αποτελεσματικότερα. Είναι μεγάλη χαρά και τιμή που βρισκόμαστε σήμερα εδώ, είναι μεγάλη παρακαταθήκη όπως και βαρύ -θα μου επιτρέψετε να πω- το φορτίο. Έχουμε πολλά, κύριε Πρόεδρε, να διαχειριστούμε και εύχομαι και ελπίζω πραγματικά μαζί με τους συνεργάτες μου, με όλους τους βουλευτές και βουλεύτριες, να συμβάλλουμε και εμείς για τη διαμόρφωση του ευρωπαϊκού μέλλοντος που θέλουμε να εξασφαλίσουμε για την Κύπρο και την Ελλάδα του αύριο. "
2021-10-06,27647,https://www.primeminister.gr/2021/10/06/27647,"Δήλωση του Πρωθυπουργού Κυριάκου Μητσοτάκη από τη Σλοβενία, όπου συμμετέχει στη Σύνοδο ΕΕ – Δυτικών Βαλκανίων | Ο Πρωθυπουργός της Ελληνικής Δημοκρατίας","Είχα την ευκαιρία στο χθεσινό δείπνο να ενημερώσω αναλυτικά τους ομολόγους μου για την πολύ σημαντική Συμφωνία στρατηγικής συνεργασίας που η Ελλάδα υπέγραψε με τη Γαλλία. Τόνισα ότι η Συμφωνία αυτή ενισχύει ουσιαστικά τη δυνατότητα της Ευρώπης να χτίσει τον δικό της αμυντικό πυλώνα εντός του ΝΑΤΟ. Είναι μία πολύ σημαντική Συμφωνία η οποία αναβαθμίζει γεωπολιτικά τη θέση της χώρας και ταυτόχρονα συνοδεύεται και από μία σημαντική επένδυση στον εκσυγχρονισμό των Ενόπλων Δυνάμεών μας, ειδικά του Πολεμικού Ναυτικού. Επαναλαμβάνω ότι αγοράζουμε τα καλύτερα πλοία, στην καλύτερη τιμή, με τον γρηγορότερο χρόνο παράδοσης. Θα έχουμε την ευκαιρία αύριο, στη Βουλή, να συζητήσουμε αναλυτικά για αυτήν την ιστορική Συμφωνία. Και βέβαια όλοι θα τοποθετηθούν και θα αναμετρηθούν με τις ευθύνες τους, καθώς σε μία ιστορική Συμφωνία ιστορικές είναι και οι ευθύνες όσων θα κληθούν δια της ψήφου τους να πουν «ναι» ή «όχι» σε μία Συμφωνία η οποία έχει πραγματικά εθνική διάσταση. Λυπάμαι που, δυστυχώς, κάποιοι δεν μπορούν να δουν πέρα από τις κομματικές παρωπίδες το πραγματικό εθνικό συμφέρον της χώρας. "
2021-10-05,27636,https://www.primeminister.gr/2021/10/05/27636,Δήλωση του Πρωθυπουργού Κυριάκου Μητσοτάκη | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης βρίσκεται στη Σλοβενία για να συμμετάσχει στη συνεδρίαση του άτυπου Ευρωπαϊκού Συμβουλίου και στην αυριανή Σύνοδο Κορυφής ΕΕ – Δυτικών Βαλκανίων. Προσερχόμενος στη συνεδρίαση του Ευρωπαϊκού Λαϊκού Κόμματος, στο πλαίσιο της Συνόδου έκανε την ακόλουθη δήλωση: «Στην έκτακτη Σύνοδο Κορυφής της Ευρωπαϊκής Ένωσης – Δυτικών Βαλκανίων θα έχουμε την ευκαιρία να συζητήσουμε για την ευρωπαϊκή προοπτική των γειτόνων μας στα Δυτικά Βαλκάνια. Δεκαοκτώ χρόνια μετά τη Σύνοδο της Θεσσαλονίκης η οποία για πρώτη φορά άνοιξε την ευρωπαϊκή πόρτα στις χώρες των Δυτικών Βαλκανίων, έχει έρθει η ώρα πια να αναληφθούν ξεκάθαρες δεσμεύσεις όσον αφορά τα Δυτικά Βαλκάνια. Ο χρόνος πιέζει και αν η Ευρωπαϊκή Ένωση είναι απούσα από αυτή την περιοχή δεν υπάρχει καμία αμφιβολία ότι άλλοι θα σπεύσουν να καλύψουν το κενό. Στο σημερινό δείπνο θα έχουμε την ευκαιρία να συζητήσουμε συνολικά θέματα που αφορούν την παγκόσμια εξωτερική πολιτική. Θα είναι μία ευκαιρία για μένα να ενημερώσω τους εταίρους μας για την πολύ σημαντική συμφωνία στρατηγικής συμμαχίας, συνεργασίας που υπογράψαμε με την Γαλλία. Και να επαναλάβω ακόμα μια φορά την ανάγκη να επιταχυνθεί η συζήτηση για την ευρωπαϊκή στρατηγική αυτονομία. Πρέπει, επιτέλους, η Ευρώπη να είναι σε θέση να ξεκινήσει τουλάχιστον τη διαδρομή ευθυγράμμισης της οικονομικής της ισχύος με την γεωπολιτική της δύναμη. Ελπίζω, σήμερα, να έχουμε την ευκαιρία να κάνουμε, αναλυτικά, αυτή τη συζήτηση». Στην αυριανή Σύνοδο Κορυφής ΕΕ – Δυτικών Βαλκανίων θα συζητηθεί η στρατηγική σημασία των Δυτικών Βαλκανίων για την Ένωση και η ευρωπαϊκή προοπτική της περιοχής. Ο Πρωθυπουργός αναμένεται να επαναλάβει τη σταθερή υποστήριξη της Ελλάδας στην ενταξιακή προοπτική των Δυτικών Βαλκανίων καθώς και την πεποίθηση για την αποστολή ενός σαφούς μηνύματος στήριξης στις υποψήφιες προς ένταξη χώρες. "
2021-10-05,27631,https://www.primeminister.gr/2021/10/05/27631,Ενημερωτικό σημείωμα για τη συνάντηση του Πρωθυπουργού Κυριάκου Μητσοτάκη με τον Πρόεδρο της Δημοκρατίας της Βόρειας Μακεδονίας Stevo Pendarovski | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης συναντήθηκε στο Μέγαρο Μαξίμου με τον Πρόεδρο της Δημοκρατίας της Βόρειας Μακεδονίας, Stevo Pendarovski, ο οποίος πραγματοποιεί επίσημη επίσκεψη στην Ελλάδα έπειτα από πρόσκληση της Προέδρου της Δημοκρατίας Κατερίνας Σακελλαροπούλου. O Κυριάκος Μητσοτάκης και ο Stevo Pendarovski επιβεβαίωσαν τη σημαντική δυναμική που διαμορφώνεται στις διμερείς σχέσεις σε όλους τους τομείς αμοιβαίου ενδιαφέροντος. Συμφώνησαν στην ανάγκη εμβάθυνσης και διεύρυνσης της διμερούς συνεργασίας, με έμφαση στους τομείς της οικονομίας, των επενδύσεων, της ενέργειας και της συνδεσιμότητας. Ο Πρωθυπουργός επιβεβαίωσε τη στήριξη της Ελλάδας στην ευρωπαϊκή ενταξιακή πορεία των Δυτικών Βαλκανίων και της Βόρειας Μακεδονίας ειδικότερα, σύμφωνα με τα κριτήρια που έχουν τεθεί. Στο πλαίσιο αυτό, υπογράμμισε ότι η ενίσχυση των σχέσεων των δύο χωρών και η υποστήριξη της Αθήνας στην ευρωπαϊκή ενταξιακή πορεία της γειτονικής χώρας συναρτώνται απολύτως με την πλήρη, συνεπή και καλή τη πίστει εφαρμογή της Συμφωνίας των Πρεσπών, που αποτελεί αναπόσπαστο μέρος της διαδικασίας διεύρυνσης. Στη συνάντηση συμμετείχαν, από ελληνικής πλευράς, ο Υπουργός Εξωτερικών Νίκος Δένδιας, ο Υφυπουργός Εξωτερικών αρμόδιος για την Οικονομική Διπλωματία και την Εξωστρέφεια Κώστας Φραγκογιάννης, η Διευθύντρια του Διπλωματικού Γραφείου του Πρωθυπουργού, Πρέσβης Ελένη Σουρανή, ο Πρέσβης της Ελλάδας στη Βόρεια Μακεδονία Ρούσσος Κούνδουρος και η Αναπληρώτρια Κυβερνητική Εκπρόσωπος, Αριστοτελία Πελώνη. Ολόκληρη η συνομιλία που είχαν κατά την έναρξη της συνάντησής τους ο Πρωθυπουργός Κυριάκος Μητσοτάκης και ο Πρόεδρος της Δημοκρατίας της Βόρειας Μακεδονίας Stevo Pendarovski (ανεπίσημη μετάφραση από τα αγγλικά): Κυριάκος Μητσοτάκης: Είναι μεγάλη μου χαρά που σας υποδέχομαι στην Αθήνα. Θα ήθελα επίσης να εκφράσω δια ζώσης τα θερμά συλλυπητήριά μου για το θάνατο 14 ανθρώπων από την καταστροφική φωτιά την ημέρα κατά την οποία η χώρα σας γιόρταζε την 30ή επέτειο από την ανεξαρτησία της. Αποδίδουμε μεγάλη σημασία, όπως γνωρίζετε, στην ενίσχυση και εμβάθυνση των διμερών μας σχέσεων αλλά και στην προώθηση της ενταξιακής διαδικασίας για την Βόρεια Μακεδονία. Είναι ένα θέμα που θα έχουμε την ευκαιρία να συζητήσουμε αύριο στη Σλοβενία, στο πλαίσιο της Συνόδου ΕΕ – Δυτικών Βαλκανίων. Με χαροποιεί που η διμερής μας συνεργασία προχωρά με σταθερά βήματα σε θέματα ενέργειας, άμυνας, διασυνδεσιμότητας και διασυνοριακής συνεργασίας. Προσβλέπω στη συζήτηση που θα έχουμε για όλες τις πτυχές της διμερούς μας συνεργασίας. Και πάλι, καλώς ήρθατε στην Αθήνα κ. Πρόεδρε. Stevo Pendarovski: Σας ευχαριστώ κ. Πρωθυπουργέ. Πρόκειται για μία ιστορική επίσκεψη σε ανώτατο επίπεδο, δεδομένης της συνάντησης των δύο Προέδρων της Δημοκρατίας και, ασφαλώς, της συνάντησης με εσάς, τον Πρωθυπουργό της Ελλάδας, στο πλαίσιο επίσημης επίσκεψης. Σας ευχαριστώ για τον χρόνο σας. Γνωρίζω ότι σήμερα θα αναχωρήσετε για τη Σύνοδο ΕΕ – Δυτικών Βαλκανίων. Πολύ σύντομα θα ήθελα να ξεκινήσω με αυτό -δεδομένης της παρουσίας των μέσων ενημέρωσης. Η Ελλάδα ανήκει στους πιο ένθερμους υποστηρικτές της ένταξης της Βόρειας Μακεδονίας στην ΕΕ. Προσδοκούμε πως αύριο, στη Σλοβενία, μαζί με πολλούς άλλους ευρωπαίους φίλους μας, θα στηρίξετε το αίτημα όλων των χωρών των Δυτικών Βαλκανίων, αλλά κυρίως της χώρας από την οποία προέρχομαι και της οποίας είμαι Πρόεδρος, της Βόρειας Μακεδονίας. Θα πρέπει επιτέλους να ξεκινήσουν οι ενταξιακές διαπραγματεύσεις με την Ευρωπαϊκή Ένωση, κάτι που αναμένουμε εδώ και πολύ καιρό, καθώς πληρούμε όλες τις προϋποθέσεις. Επί του παρόντος είμαστε εν μέσω προσπαθειών για να βρούμε κοινό τόπο με τους φίλους μας στη Βουλγαρία. Δεν θέλουμε να «κόψουμε δρόμο» στην πορεία προς την ΕΕ, αλλά να εκπληρώσουμε όλες τις προϋποθέσεις, όλες τις διαδικασίες που προβλέπονται. Και να έχουμε ισότιμη μεταχείριση με όλους τους άλλους. Ωστόσο, περιμένουμε εδώ και 16,5 χρόνια. Είμαστε σε καθεστώς υποψήφιας για ένταξη χώρας και έχει έρθει η στιγμή να ξεκινήσουν οι διαπραγματεύσεις, οι οποίες θα διαρκέσουν χρόνια. Επομένως αυτό που ζητάμε δεν είναι να γίνουμε μέλη εν μία νυκτί, αλλά ζητάμε να μας δοθεί η ευκαιρία να ξεκινήσουμε τις διαπραγματεύσεις. Και στη συνέχεια εμείς και πολλοί ευρωπαίοι φίλοι μας να ολοκληρώσουμε όλες τις ενταξιακές ενότητες, τα πρώην κεφάλαια. Είμαστε, λοιπόν, έτοιμοι. Πιθανότατα είμαστε η καλύτερα προετοιμασμενη υποψήφια χώρα στην ιστορία της Ευρωπαϊκής Ένωσης. Άρα, χρειαζόμαστε, αξίζουμε μια πραγματική ευκαιρία να ξεκινήσουμε τις διαπραγματεύσεις και βασιζόμαστε σε εσάς, στη στήριξή σας, όπως πάντα. Και ιδίως τα τελευταία 2,5 χρόνια, μετά την υπογραφή της Συμφωνίας των Πρεσπών. Επομένως, εδώ καταγράφεται αναβάθμιση. Πάντα υπενθυμίζω σε όσους το ξεχνούν ότι το δεύτερο τμήμα της συμφωνίας αφορά τη θέσπιση στρατηγικής εταιρικής σχέσης, κι όχι μόνο το ονοματολογικό. Γνωρίζετε καλά αυτή τη παράμετρο της διμερούς μας σχέσης. Σας ευχαριστώ για όλη την προσπάθεια που έχετε κάνει μέχρι στιγμής και προσβλέπουμε σε λίγες ακόμα προσπάθειες αύριο. "
2021-10-04,27628,https://www.primeminister.gr/2021/10/04/27628,Εισαγωγική τοποθέτηση του Πρωθυπουργού Κυριάκου Μητσοτάκη στη συνεδρίαση του Υπουργικού Συμβουλίου | Ο Πρωθυπουργός της Ελληνικής Δημοκρατίας,"Καλημέρα σας. Σας καλωσορίζω στην τακτική μας συνεδρίαση. Την πρώτη η οποία γίνεται μετά από μία Συμφωνία πολυσήμαντη -και τολμώ να πω, χωρίς προηγούμενο για τη χώρα- την υπογραφή της στρατηγικής εταιρικής σχέσης Ελλάδος – Γαλλίας στους τομείς της άμυνας και της ασφάλειας. Πρόκειται για μία εξέλιξη η οποία προφανώς και θωρακίζει τις Εθνικές Ένοπλες Δυνάμεις, καθώς συνοδεύεται και από την προμήθεια τριών υπερσύγχρονων φρεγατών για το στόλο μας, σε συνέχεια μάλιστα των 24 μαχητικών Rafale που ενισχύουν την Πολεμική Αεροπορία μας. Ωστόσο, τα ποιοτικά και στρατηγικά χαρακτηριστικά της συγκεκριμένης επιλογής την καθιστούν -πιστεύω- πολύ βαθύτερη μίας συνηθισμένης διμερούς συνεργασίας. Όπως και πολύ ευρύτερη μίας υπερεθνικής σύμπλευσης. Γιατί από τη μία πλευρά αυτή η νέα εταιρική σχέση των δύο χωρών προβλέπει σαφώς ρήτρα αμυντικής συνδρομής αν μία από αυτές δεχθεί επίθεση από τρίτο παράγοντα. Ενώ από την άλλη, διαμορφώνει στην πράξη ένα αναβαθμισμένο συμμαχικό τετελεσμένο στα πλαίσια και της Ευρωπαϊκής Ένωσης, αλλά και του ΝΑΤΟ. Με άλλα λόγια, αποτελεί μία δυναμική Συμφωνία υπέρ του εθνικού συμφέροντος στο παρόν, αλλά και υπέρ της αυτόνομης ευρωπαϊκής προοπτικής στο μέλλον. Ένα μεγάλο άλμα για μία πιο ισχυρή Ελλάδα και ένα πρώτο βήμα για μία πιο ανεξάρτητη και δυνατή Ευρωπαϊκή Ένωση. Αλλά και μια πρωτοβουλία που κάνει ακόμα πιο ισχυρή, ακόμα πιο αποτελεσματική, την μεσογειακή πτέρυγα της Ατλαντικής Συμμαχίας. Συνεπώς, μιλάμε για μία εξέλιξη η οποία υπηρετεί πολυεπίπεδα την ειρήνη και τη σταθερότητα στην ευρύτερη περιοχή μας. Περισσότερα θα έχουμε την ευκαιρία να πούμε και την Πέμπτη, στη Βουλή, όπου η κυβέρνηση θα φέρει προς συζήτηση και κύρωση την ελληνογαλλική εταιρική σχέση. Σήμερα πιστεύω ότι αξίζει να συγκρατήσουμε σύντομα δύο ακόμα στοιχεία αυτής της νέας Συμφωνίας: Πρώτον, ότι εκτός από το αμυντικό έχει και ένα θετικό οικονομικό αποτύπωμα, γιατί ενώ στοίχισε πολύ λιγότερο από τα ποσά της αρχικής προσφοράς, η προμήθεια αυτή μπορεί να υπηρετηθεί από τον δημοσιονομικό χώρο τον οποίο διαθέτουμε. Δηλαδή περισσότερο αξίζει και λιγότερο κοστίζει. Και δεύτερον, φέρνει την Ελλάδα στο επίκεντρο μίας μεγάλης πρωτοβουλίας της Ευρώπης του αύριο. Δίπλα στη μεγαλύτερη στρατιωτική δύναμη της ηπείρου θέτει το πρώτο θεμέλιο ώστε η αμυντική δυνατότητα της Ένωσης να αντιστοιχηθεί με την οικονομική της ισχύ. Ενώ παράλληλα απλώνει και την επιρροή του ΝΑΤΟ. Έτσι, η πατρίδα μας γίνεται στο εξής όχι μόνο δέκτης συμμαχικών εγγυήσεων αλλά και δυναμικός πάροχος ασφάλειας με προβολή στη Μεσόγειο και πέραν αυτής. Η σημερινή ημέρα ωστόσο είναι διπλά σημαντική, καθώς συμπίπτει με την 47η επέτειο της ιδρυτικής διακήρυξης της Νέας Δημοκρατίας. Την τιμούμε, λοιπόν, θωρακίζοντας την άμυνα και τις συμμαχίες μας, φροντίζοντας όμως πάντα για την οικονομική και κοινωνική πρόοδο της χώρας. Σήμερα θα έχουμε την ευκαιρία να εξετάσουμε και να μας παρουσιάσει το επιτελείο του Υπουργείου Οικονομικών το προσχέδιο του Προϋπολογισμού του 2022. Θα μιλήσουμε όμως και για τα κίνητρα για την ενίσχυση, τη συνένωση, τη μεγέθυνση μικρών και μεσαίων επιχειρήσεων. Αλλά και για τις προοπτικές της οικονομίας την επόμενη διετία. Αυτή και μόνο η ατζέντα προοπτικής νομίζω ότι απαντά και στους ψευτολεονταρισμούς της αξιωματικής αντιπολίτευσης περί εκλογών. Γιατί, όπως έχω πει επανειλημμένα, αυτές θα γίνουν στην ώρα τους, όπως ορίζει το Σύνταγμα, δηλαδή στο τέλος της τετραετίας. Τώρα όμως κλείνει μία γόνιμη διετία εγκαινιάζοντας μία νέα, ακόμα πιο αισιόδοξη για όλους. Και αυτή μάλιστα θα έχει και έναν ευρύτερο ορίζοντα. Η σχετική παραφιλολογία, λοιπόν, είναι και άκαιρη και άκυρη. Θα έλεγα ότι μερικές φορές είναι και διαβρωτική για τη δουλειά την οποία πρέπει να κάνουμε. Γι’ αυτό και σε όλη αυτή την κενολογία εμείς απαντάμε με εργασία. Οι μεταρρυθμίσεις θα συνεχιστούν, όχι μόνο γιατί το έργο μας αντανακλάται ήδη στη συνολική ανάπτυξη. Θα έχουμε την ευκαιρία σήμερα να αναθεωρήσουμε στο 6,1% την πρόβλεψή μας για την ανάπτυξη του 2021. Αντανακλάται η δουλειά που κάνουμε, όμως, και στην αύξηση του διαθέσιμου εισοδήματος για όλους, στις περισσότερες δουλειές, στις νέες  επενδύσεις. Αλλά γιατί ξέρουμε πια ότι μπορούμε να έχουμε ακόμα καλύτερα αποτελέσματα σε έναν τόπο που θα ευημερεί, με πολίτες οι οποίοι θα προκόβουν. Αυτό σημαίνει για εμάς ανάπτυξη για όλους. Και αυτές τις πρωτοβουλίες ανά τομέα θα έχουμε την ευκαιρία να εξετάσουμε αμέσως μετά. Είναι δράσεις που καλούμαστε όχι απλά να υλοποιούμε, καλούμαστε και να αναδεικνύουμε. Γιατί πράγματι, μέσα στα πάρα πολλά τα οποία γίνονται, υπάρχουν πολύ σοβαρές τομές οι οποίες χάνονται στη ροή της επικαιρότητας. Για παράδειγμα, οι πολύ σημαντικές πρωτοβουλίες του Υπουργείου Εργασίας για τον Προσωπικό Βοηθό για τα άτομα με ειδικές ανάγκες, η «Νταντά της Γειτονιάς» για την εργαζόμενη μητέρα, πολύ σημαντικές πρωτοβουλίες που ψηφίστηκαν την περασμένη εβδομάδα. Τα δικαιώματα του καταναλωτή στις ηλεκτρονικές αγορές που θα εξετάσουμε σήμερα.  Είναι μέτρα τα οποία πρέπει να γίνονται γνωστά, δίπλα στις κεντρικές μας μεταρρυθμίσεις. Κλείνω επαναλαμβάνοντας ότι βρισκόμαστε σήμερα μετά από μία συμφωνία εθνικής σημασίας η οποία ξεπερνά τον τρέχοντα χρόνο. Και έχουμε μπροστά μας μία πρόκληση οικονομικής και κοινωνικής αναγέννησης που επίσης διαπερνά τις συνταγματικές θητείες. Από σήμερα, συνεπώς, όλοι μιλάμε λιγότερο δουλεύοντας περισσότερο. "
2021-10-02,27619,https://www.primeminister.gr/2021/10/02/27619,Δήλωση του Πρωθυπουργού Κυριάκου Μητσοτάκη για την απώλεια του Ιωάννη Παλαιοκρασσά | Ο Πρωθυπουργός της Ελληνικής Δημοκρατίας,"Με συντριβή αποχαιρετώ έναν σπουδαίο και πάντοτε αθόρυβο πρωταγωνιστή της δημόσιας ζωής. Έναν ικανότατο υπουργό, πετυχημένο Ευρωπαίο Επίτροπο, συνεπή βουλευτή και διαλεχτό στέλεχος της Νέας Δημοκρατίας. Έναν υπέροχο άνθρωπο, επιστήμονα και οικογενειάρχη. Ο Γιάννης Παλαιοκρασσάς υπήρξε ο Υπουργός Οικονομικών που, στο διάστημα 1990-1992, κατόρθωσε να επαναφέρει σε πλεονάσματα την εθνική οικονομία, αυξάνοντας σημαντικά τα δημόσια έσοδα. Αλλά και, αργότερα, ως Επίτροπος, πλέον, της χώρας, προειδοποιούσε για την κρίση, που θα ακολουθούσε τα επόμενα χρόνια. Στενός συνεργάτης του Κωνσταντίνου Μητσοτάκη, προσέφερε και σε μένα απλόχερα τις συμβουλές του. Νιώθω τυχερός που τον γνώρισα και οπλίστηκα με τη σκέψη και τα συμπεράσματα της εμπειρίας του. Μία εμπειρία που σημαδεύτηκε και από οριακές στιγμές όπως η απόπειρα δολοφονίας του σε μία άνανδρη επίθεση της τρομοκρατίας που στοίχισε τη ζωή του Θάνου Αξαρλιάν. Μία στιγμή-πληγή για την Ελλάδα. Έτσι, ο Γιάννης Παλαιοκρασσάς περνά στην Ιστορία ως ακέραιος και αποδοτικός για την πατρίδα του πολιτικός. Ως εργατικός βουλευτής των αγαπημένων του Κυκλάδων. Ως απλός και διακριτικός, αληθινός πολίτης στην κυριολεξία. Αλλά και ως σύμβολο καταδίκης της βίας και ενότητας του λαού μας για μια καλύτερη δημοκρατική ζωή. Αισθάνομαι μεγάλη τιμή που συνεργάστηκα μαζί του. Και σφίγγω με θλίψη το χέρι της συζύγου, των παιδιών του και όλων των δικών του ανθρώπων. "
2021-10-01,27602,https://www.primeminister.gr/2021/10/01/27602,Ενημερωτικό σημείωμα για την επίσκεψη του Πρωθυπουργού Κυριάκου Μητσοτάκη στη νέα Κλειστή Ελεγχόμενη Δομή Σάμου και στον χώρο του πρώην ΚΥΤ | Ο Πρωθυπουργός της Ελληνικής Δημοκρατίας,"«Κάνουμε πράξη τη δέσμευσή μας να κλείσουμε οριστικά τη δομή της ντροπής και ταυτόχρονα να εγκαινιάσουμε επίσημα τη νέα δομή που, όπως δεσμευτήκαμε, δημιουργήθηκε με ευρωπαϊκή χρηματοδότηση εκτός του αστικού ιστού», τόνισε ο Πρωθυπουργός Κυριάκος Μητσοτάκης κατά την επίσκεψή του στο χώρο του πρώην Κέντρου Υποδοχής και Ταυτοποίησης στο Βαθύ της Σάμου. Ο Κυριάκος Μητσοτάκης επισήμανε ότι η νέα δομή έχει ως σκοπό «να φιλοξενεί προσωρινά πρόσφυγες και μετανάστες οι οποίοι θα φτάνουν στη Σάμο έως ότου κριθεί, αξιολογηθεί, αν αυτοί πρέπει να τύχουν καθεστώτος προστασίας. Ή σε περίπτωση που δεν πάρουν άσυλο, να επιστραφούν βάσει των διεθνών συμφωνιών στις χώρες προέλευσής τους ή στην Τουρκία, όπως ορίζει εξάλλου η Κοινή Δήλωση Ευρωπαϊκής Ένωσης – Τουρκίας του 2016». Σημείωσε πως η δομή σχεδιάστηκε με επαρκή χωρητικότητα ώστε να μπορεί να φιλοξενήσει μεγάλο αριθμό αιτούντων άσυλο, διευκρινίζοντας όμως ότι σύμφωνα με τις εκτιμήσεις «αυτή θα είναι αχρείαστη». «Δείτε το ως μία ασφαλιστική δικλίδα, στην απευκταία περίπτωση που τα πράγματα χειροτερέψουν και πάλι έντονα. Αυτό, όμως, εκτιμώ ότι δεν θα γίνει. Και δεν θα γίνει για τον απλούστατο λόγο ότι η κυβέρνηση αυτή έχει κάνει πράξη την πολιτική της δέσμευση για ασφαλή και δίκαιη φύλαξη των συνόρων της πατρίδας μας», τόνισε ο κ. Μητσοτάκης. Η Ελλάδα και η Ευρώπη έχουν σύνορα στην θάλασσα και στην στεριά «Η Ελλάδα έχει σύνορα στη θάλασσα και τη στεριά. Η Ευρώπη έχει σύνορα στη θάλασσα και τη στεριά και υποχρέωσή μας είναι αυτά τα σύνορα να τα φυλάσσουμε. Χωρίς σε καμία περίπτωση να θέτουμε σε κίνδυνο ανθρώπινες ζωές», προσέθεσε ο Πρωθυπουργός. Ο Κυριάκος Μητσοτάκης υπογράμμισε πως για το έργο αυτό «αξίζουν ξεχωριστά συγχαρητήρια στις γυναίκες και στους άνδρες του Λιμενικού Σώματος, που πράγματι κάνουν μία πολύ σπουδαία δουλειά στη θάλασσα, νύχτα-μέρα, 365 μέρες το χρόνο», και «κάνουν πράξη αυτήν την κεντρική πολιτική επιλογή της κυβέρνησης, η οποία ταυτόχρονα είναι και πολιτική επιλογή της Ευρώπης». Ο Πρωθυπουργός επισήμανε πως τα αποτελέσματα της κυβερνητικής πολιτικής και του έργου που επιτελούν οι γυναίκες και οι άνδρες του Λιμενικού αντικατοπτρίζονται στην δραστική μείωση των ροών. «Οι μεταναστευτικές ροές έχουν μειωθεί σε σχέση με το 2019 κατά 90%. Επαναλαμβάνω κατά 90%. Ουσιαστικά έχουμε συντρίψει τα κυκλώματα διακινητών τα οποία εκμεταλλεύονταν τον ανθρώπινο πόνο και την απογοήτευση για να μεταφέρουν έναντι αδράς αμοιβής, σε άθλιες συνθήκες, κατατρεγμένους ανθρώπους υποσχόμενοί τους εύκολη η είσοδος στην πατρίδα μας», είπε. Ο Κυριάκος Μητσοτάκης σημείωσε τέλος ότι η απόδοση του χώρου του παλιού ΚΥΤ στην τοπική κοινωνία «είναι μία ακόμα επιβεβαίωση ότι η κυβέρνηση αυτή τηρεί τις προεκλογικές δεσμεύσεις της. Το είπαμε, το κάναμε: η δομή της ντροπής κλείνει, η νέα δομή λειτουργεί ήδη, ο χώρος αυτός, αμφιθεατρικος, πανέμορφος χώρος, αποδίδεται στην τοπική κοινωνία όπως ακριβώς είχαμε δεσμευτεί». Η νέα δομή Στη συνέχεια ο Πρωθυπουργός επισκέφθηκε τη νέα Κλειστή Ελεγχόμενη Δομή, όπου ξεναγήθηκε στις εγκαταστάσεις από τον Υπουργό Μετανάστευσης και Ασύλου Νότη Μηταράκη και τον Γενικό Γραμματέα Υποδοχής Αιτούντων Άσυλο, Μάνο Λογοθέτη. Η ΚΕΔ Σάμου αναπτύχθηκε σε έκταση περίπου 200 στρεμμάτων, στη θέση «Ζερβού» του Δήμου Ανατολικής Σάμου. Διαθέτει υποδομές που διασφαλίζουν υψηλού επιπέδου συνθήκες διαμονής, όπως γήπεδα, παιδικές χαρές, χώρους για τη διοργάνωση εκδηλώσεων και πολιτιστικών δραστηριοτήτων, αίθουσα υπολογιστών, δίκτυο wi-fi, χώρους καταστημάτων, κοινόχρηστα πλυντήρια και κουζίνες. Διαθέτει επίσης, μεταξύ άλλων, υποδομές πυρασφάλειας, καθαρισμού του νερού, κλιματισμού των χώρων και βιολογικής επεξεργασίας λυμάτων. Η νέα μονάδα σχεδιάστηκε με ειδικές πρόνοιες για τη στέγαση ευάλωτων ανθρώπων. Διαθέτει 240 θέσεις για ασυνόδευτα παιδιά και επιπλέον 240 για μονογονεϊκές οικογένειες, άτομα με κινητικές δυσκολίες ή αναπηρίες και άτομα που αντιμετωπίζουν σοβαρά προβλήματα υγείας. Τίθεται κατ’ αυτόν τον τρόπο τέλος στις άναρχες δομές, οι οποίες φιλοξενούσαν πολύ περισσότερους ανθρώπους σε σχέση με τις δυνατότητές τους, με συνέπεια οι συνθήκες διαβίωσης να είναι άθλιες και να εγείρεται θέμα ασφάλειας για την τοπική κοινωνία. Η μετάβαση στο σύστημα των ΚΕΔ θα συνοδευτεί από σύντομη παραμονή των αιτούντων άσυλο. Το σύστημα ΚΕΔ ουσιαστικά συμπληρώνει το νομικό πλαίσιο και την εθνική στρατηγική για το μεταναστευτικό, η οποία προβλέπει ταχεία αξιολόγηση των αιτήσεων ασύλου, χορηγία διεθνούς προστασίας σε όσους τη δικαιούνται, απομάκρυνση όσων έχουν εισέλθει παράνομα στη χώρα και αποσυμφόρηση των νησιών του ανατολικού Αιγαίου. Η νέα μονάδα στη Σάμο περιλαμβάνει Προαναχωρησιακό Κέντρο δυναμικότητας 960 θέσεων. Παράλληλα, ως αντιστάθμισμα για τη μεγάλη συνεισφορά των νησιωτικών ακριτικών κοινωνιών στη διαχείριση του μεταναστευτικού, η Πολιτεία μερίμνησε ώστε να διατηρηθεί ο μειωμένος συντελεστής ΦΠΑ στα πέντε νησιά όπου δημιουργούνται οι νέες δομές. Η νέα Κλειστή Ελεγχόμενη Δομή Σάμου θα συμβάλει και στην τόνωση της τοπικής οικονομίας και της απασχόλησης, καθώς διαθέτει γραφειακές υποδομές για περίπου 400 θέσεις εργασίας που αφορούν ανάγκες του Υπουργείου Μετανάστευσης και Ασύλου, της Ελληνικής Αστυνομίας και άλλων εμπλεκόμενων φορέων. Ο Πρωθυπουργός επισκέφτηκε επίσης δυνάμεις του Λιμενικού Σώματος που υπηρετούν στο νησί, τις οποίες ευχαρίστησε για την προσφορά τους, και τη Λέσχη Αξιωματικών Φρουράς Σάμου. Ξεναγήθηκε στους χώρους της Λέσχης και είδε έργα ζωγραφικής που είναι αφιερωμένα στην επέτειο των 200 ετών από την έναρξη του Πολέμου της Ανεξαρτησίας. «Είμαστε εδώ ώστε οι ένοπλες δυνάμεις συνεχώς να εκσυγχρονίζονται για να μπορούν να αντιμετωπίζουν όλες τις πιθανές προκλήσεις. Οι ισχυρές ένοπλες δυνάμεις εξασφαλίζουν την ειρήνη», είπε ο Κυριάκος Μητσοτάκης. «Δεν θα επαναλάβουμε τις λανθασμένες επιλογές του 2015» «Εντός του 2021 θα λειτουργήσουν οι νέες Κλειστές Ελεγχόμενες Δομές στην Λέρο και την Κω, Και το 2022 στη Λέσβο και στη Χίο, γεγονός που θα οδηγήσει στο κλείσιμο των δομών στο Μαυροβούνι και τη ΒΙΑΛ», δήλωσε κατά την εκδήλωση στο παλιό ΚΥΤ, στο Βαθύ, ο Υπουργός Μετανάστευσης και Ασύλου Νότης Μηταράκης. «Απεμπλέκουμε τα νησιά μας από το Μεταναστευτικό, ξεκαθαρίζουμε ότι δεν θα κάνουμε ξανά ως χώρα τις λανθασμένες επιλογές του 2015. Τραβάμε μια γραμμή διαχωρισμού από το καταστροφικό παρελθόν στο οποίο ουδείς θέλει να επιστρέψουμε και σχεδιάζουμε ένα καλύτερο αύριο. Η κατάσταση στα νησιά και στη χώρα πλέον άλλαξε δραστικά και ουσιαστικά», προσέθεσε ο κ. Μηταράκης. Ο Υπουργός τόνισε ότι «από την πρώτη στιγμή θέσαμε ως κυβέρνηση δύο ξεκάθαρους στόχους: πρώτον, τη ουσιαστική μείωση των μεταναστευτικών ροών, όπου τα αποτελέσματα είναι εμφανή, μείωση 90% σε σχέση με το 2019. Και δεύτερον, τον δραστικό περιορισμό των επιπτώσεων της κρίσης στις τοπικές κοινωνίες. Σήμερα, έχουμε ανακτήσει τον έλεγχο του Μεταναστευτικού, εκπληρώνοντας τις δεσμεύσεις μας προς τους πολίτες». Στην εκδήλωση στο Βαθύ παρευρέθηκαν ο Υπουργός Μετανάστευσης και Ασύλου Νότης Μηταράκης, ο Υφυπουργός παρά τω Πρωθυπουργώ αρμόδιος για Θέματα Κρατικής Αρωγής και Αποκατάστασης από Φυσικές Καταστροφές Χρήστος Τριαντόπουλος, ο Γενικός Γραμματέας Μεταναστευτικής Πολιτικής Πάτροκλος Γεωργιάδης, ο Γενικός Γραμματέας Υποδοχής Αιτούντων Άσυλο Μάνος Λογοθέτης, ο Β’ Αντιπρόεδρος της Βουλής και βουλευτής ΝΔ Λέσβου Χαράλαμπος Αθανασίου, ο βουλευτής ΝΔ Σάμου Χριστόδουλος Στεφανάδης, ο Αντιπεριφερειάρχης ΠΕ Σάμου Βασίλειος Πανουράκης, ο Δήμαρχος Ανατολικής Σάμου Γιώργος Στάντζος και ο Αρχηγός του Λιμενικού Σώματος, Αντιναύαρχος Θεόδωρος Κλιάρης. Ολόκληρη η τοποθέτηση του Πρωθυπουργού στον χώρο όπου βρισκόταν το παλιό ΚΥΤ Κύριε Δήμαρχε, κύριε Υπουργέ, κυρίες και κύριοι, σήμερα πραγματικά είναι μια σημαντική μέρα για τη Σάμο, για τον Δήμο Ανατολικής Σάμου, για το Βαθύ, καθώς κάνουμε πράξη τη δέσμευσή μας να κλείσουμε οριστικά τη δομή της ντροπής, όπως πολύ σωστά τη χαρακτηρίσατε κύριε Δήμαρχε, και ταυτόχρονα να εγκαινιάσουμε επίσημα τη νέα δομή που, όπως δεσμευτήκαμε, δημιουργήθηκε με ευρωπαϊκή χρηματοδότηση εκτός του αστικού ιστού. Θυμάμαι την επίσκεψή μου σε αυτόν το χώρο, το 2019, όπου αντίκρισα χιλιάδες κατατρεγμένους ανθρώπους, σε άθλιες συνθήκες, εντός μίας δομής η οποία κατασκευάστηκε για να φιλοξενήσει 1.000-1.200 ανθρώπους σε μέγιστο αριθμό, να έχουν καταλάβει ουσιαστικά όλη τη γειτονική πλάγια. Να έχουν δημιουργήσει έναν καταυλισμό ο οποίος αποτελούσε ντροπή για την ανθρώπινη αξιοπρέπεια. Σήμερα, αν περιηγηθεί κανείς στο χώρο, βλέπει τα απομεινάρια μόνο αυτής της αθλιότητας. Όμως έχουμε ήδη κάνει ένα πολύ σημαντικό βήμα. Η δομή αυτή καταργήθηκε ουσιαστικά και αποδίδεται στην τοπική κοινωνία, σε συνεννόηση με την οποία θα καταλήξουμε για το πώς θα την αξιοποιήσουμε με τον καλύτερο δυνατό τρόπο. Αναμένουμε με ενδιαφέρον τις προτάσεις σας, τις μελέτες σας και είμαστε εδώ για να κάνουμε πράξη και τη δεύτερη φάση του σχεδίου μας που είναι αυτός ο χώρος να αποδοθεί προς όφελος της τοπικής κοινωνίας, είτε για χώρους αναψυχής και άθλησης είτε για χώρους εκπαίδευσης είτε για να στεγαστεί το καινούργιο Δημαρχείο. Είμαστε ανοιχτοί να συζητήσουμε και να αξιολογήσουμε όλες τις επιλογές που θα μας προτείνει η τοπική κοινωνία. Στη συνέχεια, θα έχουμε την ευκαιρία να περιηγηθούμε στη νέα δομή. Μία δομή σύγχρονη. Μία δομή ασφαλή. Μία δομή με ελεγχόμενη είσοδο και έξοδο. Μία δομή της οποίας ο σκοπός είναι να φιλοξενεί προσωρινά, όπως τόνισε και ο Υπουργός, πρόσφυγες και μετανάστες οι οποίοι θα φτάνουν στη Σάμο έως ότου κριθεί, αξιολογηθεί, αν αυτοί πρέπει να τύχουν καθεστώτος προστασίας, να πάρουν άσυλο. Ή σε περίπτωση που δεν πάρουν άσυλο, να επιστραφούν βάσει των διεθνών συμφωνιών στις χώρες προέλευσής τους ή στην Τουρκία, όπως ορίζει εξάλλου η Κοινή Δήλωση Ευρωπαϊκής Ένωσης – Τουρκίας του 2016. Η δομή σήμερα φιλοξενεί περί τους 300 πρόσφυγες και μετανάστες. Προφανώς, κύριε Δήμαρχε, έχει μεγαλύτερη δυναμικότητα. Εκτιμούμε, όμως, ότι αυτή θα είναι αχρείαστη. Δείτε το ως μία ασφαλιστική δικλίδα, στην απευκταία περίπτωση που τα πράγματα χειροτερέψουν και πάλι έντονα. Αυτό, όμως, εκτιμώ ότι δεν θα γίνει. Και δεν θα γίνει για τον απλούστατο λόγο ότι η κυβέρνηση αυτή έχει κάνει πράξη την πολιτική της δέσμευση για ασφαλή και δίκαιη φύλαξη των συνόρων της πατρίδας μας. Και σε αυτό το σημείο πιστεύω ότι αξίζουν ξεχωριστά συγχαρητήρια στις γυναίκες και στους άνδρες του Λιμενικού Σώματος, που πράγματι κάνουν μία πολύ σπουδαία δουλειά στη θάλασσα, νύχτα-μέρα, 365 μέρες το χρόνο, να κάνουν πράξη αυτήν την κεντρική πολιτική επιλογή της κυβέρνησης, η οποία ταυτόχρονα είναι και πολιτική επιλογή της Ευρώπης. Η Ελλάδα έχει σύνορα στη θάλασσα και τη στεριά. Η Ευρώπη έχει σύνορα στη θάλασσα και τη στεριά και υποχρέωσή μας είναι αυτά τα σύνορα να τα φυλάσσουμε. Χωρίς σε καμία περίπτωση να θέτουμε σε κίνδυνο ανθρώπινες ζωές, διότι για κάθε αποτροπή παράνομης εισόδου η οποία λαμβάνει χώρα στη θάλασσα, άλλες τόσες είναι και οι περιπτώσεις όπου το Λιμενικό μας, με αυτοθυσία, σώζει ανθρώπινες ζωές. Αυτό είναι κάτι το οποίο θέλω να το τονίσω με πολύ μεγάλη ένταση και να ευχαριστήσω το Λιμενικό μας, γιατί κάνει πράξη αυτή την αυστηρή αλλά δίκαιη πολιτική που, όπως σας είπα, αποτελούσε κεντρική δέσμευση της κυβέρνησης. Η εικόνα σήμερα όχι μόνο στη Σάμο, αλλά συνολικά στα νησιά του βόρειου Αιγαίου -κύριε Αντιπρόεδρε της Βουλής, είστε εδώ εκπροσωπώντας με την ιδιότητα σας ως τοπικός βουλευτής και τη Μυτιλήνη- η εικόνα συνολικά στα νησιά του ανατολικού Αιγαίου δεν έχει καμία σχέση με την εικόνα την οποία παραλάβαμε εμείς όταν ο ελληνικός λαός μας εμπιστεύτηκε τη διακυβέρνηση του τόπου πριν από 27 μήνες. Όπως είπε και ο Υπουργός, οι μεταναστευτικές ροές έχουν μειωθεί σε σχέση με το 2019 κατά 90%. Επαναλαμβάνω κατά 90%. Ουσιαστικά έχουμε συντρίψει τα κυκλώματα διακινητών τα οποία εκμεταλλεύονταν τον ανθρώπινο πόνο και την απογοήτευση για να μεταφέρουν έναντι αδράς αμοιβής, σε άθλιες συνθήκες, κατατρεγμένους ανθρώπους υποσχόμενοί τους εύκολη η είσοδος στην πατρίδα μας. Ταυτόχρονα έχουμε δουλέψει πολύ ουσιαστικά -και θέλω να συγχαρώ και τις υπηρεσίες ασύλου και το γενικό Γραμματέα του Υπουργείου και συντοπίτη σας, τον κ. Λογοθέτη- ώστε να επιταχύνουμε τις διαδικασίες χορήγησης ασύλου έτσι ώστε πολύ γρήγορα να γνωρίζουμε ποιοι είναι αυτοί οι οποίοι δικαιούνται καθεστώς προστασίας και ποιοι είναι αυτοί οι οποίοι πρέπει να επιστραφούν στις χώρες προέλευσης. Τους πρώτους η πατρίδα μας θα τους υποδεχθεί με ανοιχτή αγκαλιά. Και έχει τη δυνατότητα και την εμπειρία να τους ενσωματώσει ουσιαστικά στην ελληνική κοινωνία. Το έχουμε αποδείξει, το έχουμε κάνει πράξη. Θα εξακολουθούμε να δουλεύουμε σε αυτήν την κατεύθυνση. Ταυτόχρονα θα εξακολουθούμε, με όλη τη δύναμη της φωνής μας, να θέτουμε το ζήτημα του προσφυγικού και μεταναστευτικού προβλήματος στα ευρωπαϊκά fora. Εξηγώντας ότι το πρόβλημα αυτό δεν είναι πρόβλημα μόνο ελληνικό αλλά ένα πρόβλημα βαθύτατα ευρωπαϊκό. Και ότι η ευρωπαϊκή αλληλεγγύη, κύριε Δήμαρχε, δεν μπορεί να εξαντλείται μόνο στη χρηματοδότηση της υπερσύγχρονης δομής την οποία θα επισκεφτούμε στη συνέχεια, αλλά θα πρέπει να καταλήξει τελικά σε ένα κοινό Σύμφωνο Μετανάστευσης και Ασύλου, το οποίο με δίκαιο τρόπο θα επιμερίζει τις ευθύνες διαχείρισης ενός σύνθετου προβλήματος το οποίο αφορά ολόκληρη την Ευρώπη συνολικά. Σε αυτήν την κατεύθυνση θα εξακολουθούμε να εργαζόμαστε ώστε να πείσουμε και εκείνες τις ευρωπαϊκές χώρες οι οποίες θεωρούν ότι το πρόβλημα αυτό δεν τις αφορά να αλλάξουν στάση και με τον τρόπο τους να συνεισφέρουν σε αυτήν τη μεγάλη, σε αυτή την κοινή ευρωπαϊκή προσπάθεια. Κλείνω λέγοντας ότι σήμερα είναι πράγματι μία σημαντική μέρα για το νησί. Είναι μία ακόμα επιβεβαίωση ότι η κυβέρνηση αυτή τηρεί τις προεκλογικές δεσμεύσεις της. Το είπαμε, το κάναμε: η δομή της ντροπής κλείνει, η νέα δομή λειτουργεί ήδη, ο χώρος αυτός, αμφιθεατρικος, πανέμορφος χώρος, αποδίδεται στην τοπική κοινωνία όπως ακριβώς είχαμε δεσμευτεί. Σας ευχαριστώ πολύ. "
2021-09-30,27593,https://www.primeminister.gr/2021/09/30/27593,Ενημερωτικό σημείωμα για τη συνάντηση του Πρωθυπουργού Κυριάκου Μητσοτάκη με τον Πρωθυπουργό της Σλοβακίας Eduard Heger στο Μέγαρο Μαξίμου | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης συναντήθηκε σήμερα στο Μέγαρο Μαξίμου με τον Πρωθυπουργό της Σλοβακίας Eduard Heger. Κατά τις συνομιλίες, έγινε επισκόπηση των άριστων σχέσεων των δύο χωρών σε διμερές πολιτικό επίπεδο, ενώ δόθηκε ιδιαίτερη έμφαση στις προοπτικές εμβάθυνσης αυτής της συνεργασίας σε ευρωπαϊκό, περιφερειακό και διεθνές επίπεδο. Διαπιστώθηκε η ανάγκη περαιτέρω επέκτασης των οικονομικών και εμπορικών σχέσεων, καθώς η στρατηγική θέση των δύο χωρών επιτρέπει, μέσω διασυνδεσιμότητας, τη συνεργασία στους τομείς ενέργειας και μεταφορών. Παράλληλα, εξετάζεται η δυνατότητα ανταλλαγής τεχνογνωσίας στον τομέα της αναδάσωσης, ιδιαίτερα μετά τις πρόσφατες πυρκαγιές, για την αντιμετώπιση των οποίων η Σλοβακία παρείχε άμεση και αποτελεσματική συνδρομή στη χώρα μας. Σημειώνεται επίσης, ότι η Ελλάδα είναι ιδιαίτερα δημοφιλής προορισμός για τους Σλοβάκους τουρίστες. Στο πλαίσιο αυτό, νωρίτερα υπογράφτηκε μεταξύ των αρμοδίων Υπουργείων Μνημόνιο Κατανόησης στον τομέα του Τουρισμού. Κατά τη διάρκεια της συνάντησης, συζητήθηκαν επίσης οι εξελίξεις στην Ανατολική Μεσόγειο και η συμπεριφορά της Τουρκίας. Ο Πρωθυπουργός αναφέρθηκε στην ανάγκη επαναφοράς των σχέσεων της Ελλάδας και της ΕΕ με την Τουρκία σε ένα εποικοδομητικό πλαίσιο, το οποίο θα περιλαμβάνει την τήρηση της διεθνούς νομιμότητας και την αποφυγή προκλήσεων από την Άγκυρα. Τονίστηκε η ανάγκη η Τουρκία να τηρήσει τις υποχρεώσεις που έχει αναλάβει για την αποτροπή της παράτυπης μετανάστευσης, ιδιαίτερα μετά τις πρόσφατες εξελίξεις στο Αφγανιστάν. Ο κ. Μητσοτάκης ευχαρίστησε τον κ. Heger για την υποστήριξη της Σλοβακίας στις προσπάθειες επίλυσης του Κυπριακού, στο πλαίσιο των Αποφάσεων του ΣΑ/ΗΕ και την σημαντική σλοβακική συνεισφορά προσωπικού στην UNFICYP. Ο Πρωθυπουργός υπογράμμισε ότι η Ελλάδα προστατεύει και θα συνεχίσει να προστατεύει τα εξωτερικά σύνορα της ΕΕ και αναφέρθηκε στη μεγάλη μείωση των παράνομων μεταναστευτικών ροών που έχει πετύχει η Ελλάδα. Σημειώνεται πως ο κ. Heger είχε την ευκαιρία να ενημερωθεί προσωπικά για τον τρόπο διαχείρισης χερσαίων και θαλάσσιων συνόρων, αλλά και για τη διαχείριση των μεταναστευτικών ροών, κατά τη διάρκεια παρουσίασης των αρμόδιων ελληνικών φορέων στο Κέντρο Επιχειρήσεων Λιμενικού Σώματος στον Πειραιά. Ακολουθεί ολόκληρη η δήλωση του Πρωθυπουργού Κυριάκου Μητσοτάκη Mε μεγάλη χαρά υποδέχομαι σήμερα στην Αθήνα τον πολύ καλό φίλο Πρωθυπουργό της Σλοβακίας. Ήταν η πρώτη επίσημη επίσκεψη Σλοβάκου ηγέτη τα τελευταία χρόνια και έτσι ήταν πολλά αυτά τα οποία είχαμε να συζητήσουμε. Τις γεωστρατηγικές εξελίξεις και την παγκόσμια ασφάλεια, τη συνεργασία μας στα πλαίσια της Ευρωπαϊκής Ένωσης αλλά και του ΝΑΤΟ και βέβαια τις διμερείς σχέσεις Ελλάδος και Σλοβακίας σε όλα τα επίπεδα. Ως Ευρωπαίο αλλά και Ατλαντικό σύμμαχο ενημέρωσα τον κ. Heger για τη στρατηγική εταιρική σχέση που συναποφασίσαμε πριν από δύο μέρες με τον Πρόεδρο Μακρόν. Ένα βήμα ενδυνάμωσης του αυτόνομου δρόμου της Ευρώπης αλλά και ενίσχυσης του νατοϊκού πυλώνα της. Κάτι που ασφαλώς ενδιαφέρει και τη Σλοβακία γιατί όσο αυξάνονται οι επιχειρησιακές δυνατότητες των κρατών-μελών της Ευρωπαϊκής Ένωσης τόσο αυξάνεται και η ισχύς και η επιρροή της ατλαντικής συμμαχίας. Θεωρώ ότι, ακολουθώντας τις ίδιες αυτές κατευθύνσεις, Ελλάδα και Σλοβακία μπορούν να αναβαθμίσουν σημαντικά τους αμυντικούς αλλά και διπλωματικούς τους δεσμούς. Πολλά υποσχόμενες, όμως, είναι και οι Έλληνο-σλοβακικές οικονομικές σχέσεις, η στρατηγική θέση των δύο κρατών, μας διευκολύνει την ανάπτυξή τους, κυρίως στα πεδία των μεταφορών και της ενέργειας. Είχαμε την ευκαιρία να συζητήσουμε εκτενώς τα σχέδια των δύο χωρών για την ενεργειακή μετάβαση. Σλοβακία και Ελλάδα έχουμε αποφασίσει, από τις πρώτες Ευρωπαϊκές χώρες, να περιορίσουμε, να μηδενίσουμε ουσιαστικά την εξάρτησή μας από τον λιγνίτη ως προς την παραγωγή ηλεκτρικής ενέργειας και να κινηθούμε γρήγορα στην πράσινη μετάβαση. Συζητήσαμε με τον φίλο Eduard φυσικά και τα ζητήματα που αφορούν την τουριστική συνεργασία. Είναι ιδιαίτερα δημοφιλής προορισμός η Ελλάδα για Σλοβάκους επισκέπτες αλλά πιστεύω ότι και η Σλοβακία μπορεί να γίνει ένας ελκυστικός προορισμός για Έλληνες επισκέπτες. Και προσβλέπω να κάνουμε πολλά περισσότερα στο τομέα της τουριστικής συνεργασίας. Και βέβαια αποφασίσαμε να προχωρήσουμε στενά σε ό,τι αφορά τη συνεργασία στον τομέα της Πολιτικής Προστασίας με ανταλλαγή τεχνολογίας ειδικά στις αναδασώσεις όπου η Σλοβακία έχει μεγάλη εμπειρία. Και βέβαια είναι σήμερα η ευκαιρία να ευχαριστήσω ξανά δημόσια τον Eduard για την πολύ σημαντική και άμεση ανταπόκριση της χώρας του στην έκκλησή μας για συνδρομή κατά τη διάρκεια των μεγάλων πυρκαγιών που είχαμε φέτος το καλοκαίρι. Νομίζω ότι με τον κ. Πρωθυπουργό συμφωνήσαμε ότι, οδεύοντας προς το τέλος της πανδημίας, οι οικονομίες μας δεν μπορούν να υποστούν άλλους περιορισμούς και εφαλτήριο για την ανάπτυξη, για την επανεκκίνηση των οικονομιών μας στην Ευρώπη, αποτελεί αναμφίβολα το Ταμείο Ανάκαμψης και Ανθεκτικότητας. Ελλάδα και Σλοβακία, λοιπόν, θα συνεχίσουν να συνεργάζονται με την Ευρωπαϊκή Επιτροπή για την, όσο το δυνατόν, πιο ουσιαστική αξιοποίηση των κονδυλίων του Ταμείου Ανάκαμψης με κοινό στόχο την πράσινη και ψηφιακή μετάβαση αλλά και την κοινωνική προστασία και την κοινωνική συνοχή. Η ανάπτυξη της οικονομίας, ωστόσο, προϋποθέτει και ασφάλεια και γι’ αυτό το λόγο ενημέρωσα τον φίλο Eduard για τις εξελίξεις στη Μεσόγειο, για τη στάση της Τουρκίας. Τον ευχαρίστησα και πάλι διότι η Σλοβακία υπήρξε σταθερός υποστηρικτής των ελληνικών θέσεων στο Ευρωπαϊκό Συμβούλιο. Τόνισα, και πάλι, ότι είναι προς όφελος όλων μας η Τουρκία να επανέλθει στο δρόμο, στις ράγες της διεθνούς νομιμότητας απέναντι στην Ελλάδα, την Κύπρο και την Ευρώπη. Ο κ. Heger, εξάλλου, έχει πλήρη εικόνα, καθώς η Σλοβακία διαθέτει πολύ σημαντικό προσωπικό της αποστολής του ΟΗΕ στην Κύπρο. Και διαχρονικά υποστηρίζει την εφαρμογή των αποφάσεων του Οργανισμού και του Συμβουλίου Ασφαλείας στο νησί. Από τη συζήτησή μας δεν θα μπορούσε να λείπουν φυσικά και τα Δυτικά Βαλκάνια. Θα μας απασχολήσουν την επόμενη Τρίτη και Τετάρτη που θα βρεθούμε μαζί στη Λουμπλιάνα. Και συμφωνήσαμε ότι η ενταξιακή πορεία των Δυτικών Βαλκανίων πρέπει να επιταχυνθεί έτσι ώστε να αποτρέψουμε τα Δυτικά Βαλκάνια να μετατραπούν σε εστίες νέων προβλημάτων. Η βαλκανική Χερσόνησος είναι Ευρωπαϊκή, συνεπώς και το μέλλον της περνά μόνο μέσα από την Ευρώπη. Με τον φίλο Πρωθυπουργό εξετάσαμε και τα δεδομένα στο Αφγανιστάν, την κοινή ευρωπαϊκή προσέγγιση, τα ζητήματα του μεταναστευτικού. Και θέλω να τον ευχαριστήσω διότι αναγνωρίζει το μεγάλο βάρος το οποίο αναλαμβάνει η χώρα μας, ως χώρα πρώτης γραμμής. Προστατεύουμε τα σύνορά μας αλλά ταυτόχρονα προστατεύουμε και τα σύνορα της Ευρώπης. Εξάλλου είχε την ευκαιρία να το διαπιστώσει προσωπικά και ο κ. Heger στη χθεσινή του επίσκεψη στο κέντρο επιχειρήσεων του Λιμενικού Σώματος και τον ευχαριστώ για τα καλά του λόγια, για την πολύ σημαντική δουλειά που κάνουν οι υπηρεσίες φύλαξης των συνόρων μας, το Λιμενικό μας, η Ελληνική Αστυνομία, η Frontex, οι Ένοπλες Δυνάμεις υποστηρικτικά, έτσι ώστε να μειώσουμε σημαντικά τις παράνομες μεταναστευτικές ροές και να στείλουμε ένα μήνυμα ότι η παράνομη διακίνηση ανθρώπων μέσα από αυτά τα άθλια δίκτυα εκμετάλλευσης του ανθρώπινου πόνου θα μας βρει αντίθετους και θα συντρίψουμε τα δίκτυα αυτά, της παράνομης μετανάστευσης, με τρόπο αποτελεσματικό χωρίς σε καμία περίπτωση να υπονομεύσουμε τις αυτονόητες ευθύνες μας απέναντι στην προστασία της ανθρώπινης ζωής και στο σεβασμό των ανθρωπίνων δικαιωμάτων. Σταματώ εδώ, λέγοντας ότι η συνεργασία μας με το φίλο Πρωθυπουργό ήταν, είναι πλούσια και παραγωγική σε πολλά επίπεδα. Πιστεύω ότι ανοίγεται ένα καινούργιο κεφάλαιο στις σχέσεις μεταξύ των δύο χωρών μας. Και θέλω και πάλι να τον ευχαριστήσω για την παρουσία του σήμερα στην Αθήνα. Στις δηλώσεις του ο Πρωθυπουργός της Σλοβακίας Eduard Heger, τόνισε μεταξύ άλλων (σε ανεπίσημη μετάφραση): «ήθελα με την επίσκεψή μου να εκφράσω την αλληλεγγύη μου σχετικά με τις καταστροφικές πυρκαγιές οι οποίες έπληξαν την Ελλάδα το καλοκαίρι. Η επίσκεψή μου επιβεβαιώνει την αποφασιστικότητά μου να ενισχύσουμε τις σχέσεις μεταξύ των χωρών μας. Ως απόδειξη αυτής της ενίσχυσης των σχέσεών μας είναι η αποστολή των 75 πυροσβεστών με τα 35 σύγχρονα οχήματα. Η κατάσταση αυτή μας δείχνει τη σημαντικότητα της αντιμετώπισης των κλιματικών αλλαγών». Ο κ. Heger αφού τόνισε ότι υπάρχει συμφωνία για τα παγκόσμια γεωπολιτικά ζητήματα, εξέφρασε παράλληλα τη στήριξή του και στο ζήτημα της προστασίας των συνόρων, τα οποία όπως είπε είναι σύνορα και της Ευρωπαϊκής Ένωσης. «Είχα την ευκαιρία να δω τη διαδικασία και την πρόοδο των τελευταίων ετών και εκτιμώ την απίστευτη προσπάθεια που έχει γίνει σε αυτό το χρονικό διάστημα. Είστε παράδειγμα πώς μπορεί κανείς να χειριστεί τη μετανάστευση και πραγματικά θέλω να σας συγχαρώ, ως μέλος της Ευρωπαϊκής Ένωσης, για τον επαγγελματισμό σε αυτό τον τομέα. Και αποδεικνύεται ότι η στήριξή μας είναι χρήσιμη και ευπρόσδεκτη», σημείωσε χαρακτηριστικά. Ο Πρωθυπουργός της Σλοβακίας τόνισε επίσης, πως είναι πολύ σημαντικό να βρεθούν κοινές λύσεις στον τομέα της ενέργειας καθώς όπως είπε, «εάν αυτές τις προκλήσεις τις αντιμετωπίζουμε μαζί, σίγουρα θα επωφεληθούν και οι δικοί μας πολίτες». "
2021-09-29,27587,https://www.primeminister.gr/2021/09/29/27587,"Ενημερωτικό σημείωμα για τη συνάντηση του Πρωθυπουργού Κυριάκου Μητσοτάκη με την Επίτροπο Συνοχής και Μεταρρυθμίσεων της ΕΕ, Elisa Ferreira | Ο Πρωθυπουργός της Ελληνικής Δημοκρατίας","Ο Πρωθυπουργός Κυριάκος Μητσοτάκης συναντήθηκε το απόγευμα στο Μέγαρο Μαξίμου με την Επίτροπο Συνοχής και Μεταρρυθμίσεων της ΕΕ, Elisa Ferreira. «Είμαστε ιδιαίτερα ικανοποιημένοι από το γεγονός ότι έχουμε βελτιώσει την επίδοσή μας όσον αφορά την απορρόφηση ευρωπαϊκών κονδυλίων στην τρέχουσα προγραμματική περίοδο», σημείωσε ο Κυριάκος Μητσοτάκης, τονίζοντας ότι η Ελλάδα «εμφανίζεται πια στην κορυφή της ευρωπαϊκής κατάταξης» ως προς την απορρόφηση του ΕΣΠΑ. «Έχουμε τώρα στη διάθεσή μας σημαντική ευρωπαϊκή “δύναμη πυρός” για να προωθήσουμε τον αναγκαίο ριζικό μετασχηματισμό της δομής της ελληνικής οικονομίας, σε ό,τι αφορά την πράσινη, την ψηφιακή και τη δίκαιη μετάβαση», ανέφερε ο Πρωθυπουργός. Ο Κυριάκος Μητσοτάκης ευχαρίστησε την Επίτροπο Ferreira και την ομάδα της για την παραγωγική συνεργασία και τόνισε ότι το σχέδιο της Ελλάδας για το ΕΣΠΑ 2021-2027 ήταν το πρώτο που εγκρίθηκε, ενώ είχε προηγηθεί η ταχύτατη έγκριση και του εθνικού σχεδίου «Ελλάδα 2.0» για την αξιοποίηση των πόρων του Ταμείου Ανάκαμψης. Eπίτροπος Ferreira: Η Ελλάδα ήταν πραγματικά πρωτοπόρος, τα βλέμματα είναι πάνω σας Από την πλευρά της, η Επίτροπος Ferreira επισήμανε ότι «η Ελλάδα ήταν πραγματικά πρωτοπόρος και εργάστηκε πολύ σκληρά», προσθέτοντας ότι
«τα βλέμματα είναι στραμμένα πάνω σας», δεδομένου ότι η Ελλάδα είναι η πρώτη χώρα που έλαβε έγκριση για το ΕΣΠΑ. Παράλληλα, η κ. Ferreira στάθηκε ιδιαίτερα στη δέσμευση της Ελλάδας για την απολιγνιτοποίηση της ηλεκτροπαραγωγής το αργότερο ως το 2028: «Αποτελείτε παράδειγμα. Έχετε ήδη αναπτύξει πολλές ιδέες για το πώς μπορείτε να κινηθείτε προς τα εμπρός αποδεσμευόμενοι από μια βιομηχανία που έχει στη βάση της την καύση άνθρακα, η οποία δεν έχει μέλλον. Η πρόοδος όπως και οι δεσμεύσεις σας ακούστηκαν και έγιναν γνωστές στην Ευρώπη σε ό,τι αφορά τη μετάβαση σε μία πιο βιώσιμη οικονομία» τόνισε η Επίτροπος. Ά. Γεωργιάδης: Η Ελλάδα παράδειγμα επιτυχίας στην Ευρωπαϊκή Ένωση Η Ελλάδα «αποτελεί παράδειγμα επιτυχίας στην Ευρωπαϊκή Ένωση», σημείωσε από την πλευρά του ο Υπουργός Ανάπτυξης και Επενδύσεων, Άδωνις Γεωργιάδης.
Ο κ. Γεωργιάδης επισήμανε ότι το 2020, εν μέσω της πανδημίας, η Ελληνική οικονομία «ξεπέρασε όλες τις προσδοκίες». «Όλοι πίστευαν ότι θα έχουμε ύφεση της τάξεως του 12% έως 13% και εν τέλει ήταν 8%. Και ένας από τους λόγους που το καταφέραμε ήταν η ευρωπαϊκή χρηματοδότηση, την οποία απορροφήσαμε και καταφέραμε να αξιοποιήσουμε στην οικονομία μας», τόνισε. «Είμαι πολύ αισιόδοξος ότι βρισκόμαστε στο σωστό δρόμο και φυσικά η επίδοση της οικονομίας το 2021, που μέχρι τώρα, σύμφωνα με όλες τις προβλέψεις, είναι πολύ καλύτερη από τις αρχικές εκτιμήσεις, αποτελεί και δική σας επιτυχία», υπογράμμισε ο Υπουργός Ανάπτυξης, μιλώντας εκτός από την εθνική προσπάθεια και για τη στήριξη που παρείχε στην Ελλάδα η ΕΕ. Στη συνάντηση συμμετείχαν από ελληνικής πλευράς ο Υπουργός Ανάπτυξης και Επενδύσεων Άδωνις Γεωργιάδης, ο Αναπληρωτής Υπουργός Ανάπτυξης και Επενδύσεων Νίκος Παπαθανάσης, ο Υφυπουργός Ανάπτυξης και Επενδύσεων, αρμόδιος για τις Δημόσιες Επενδύσεις και το ΕΣΠΑ, Γιάννης Τσακίρης, ο Γενικός Γραμματέας Δημοσίων Επενδύσεων και ΕΣΠΑ Δημήτρης Σκάλκος και ο Επικεφαλής του Οικονομικού Γραφείου του Πρωθυπουργού Αλέξης Πατέλης. Ολόκληρος ο διάλογος του Πρωθυπουργού Κυριάκου Μητσοτάκη με την Επίτροπο Elisa Ferreira κατά την έναρξη της συνάντησής τους Κυριάκος Μητσοτάκης: Θα ήθελα να σας ευχαριστήσω προσωπικά για την πολύ εποικοδομητική συνεργασία με την ομάδα του Υπουργείου Ανάπτυξης. Είμαστε ιδιαίτερα ικανοποιημένοι από το γεγονός ότι έχουμε βελτιώσει την επίδοσή μας όσον αφορά την απορρόφηση ευρωπαϊκών κονδυλίων στην τρέχουσα προγραμματική περίοδο. Φαίνεται ότι είμαστε στην κορυφή της ευρωπαϊκής κατάταξης. Επίσης, με χαροποιεί ασφαλώς ιδιαίτερα το γεγονός ότι το Ελληνικό σχέδιο για το ΕΣΠΑ (2021-2027) ήταν, όπως έχουμε συζητήσει, το πρώτο που εγκρίθηκε. Και, βεβαίως, το σχέδιό μας για το Ταμείο Ανάκαμψης ήταν επίσης ένα από τα πρώτα που εγκρίθηκαν. Έτσι, έχουμε τώρα στη διάθεσή μας σημαντική ευρωπαϊκή «δύναμη πυρός» για να προωθήσουμε τον αναγκαίο ριζικό μετασχηματισμό της δομής της ελληνικής οικονομίας, σε ό,τι αφορά την πράσινη, την ψηφιακή και τη δίκαιη μετάβαση. Καταλαβαίνω ότι αύριο θα επισκεφθείτε τη Δυτική Μακεδονία για να έχετε από κοντά εικόνα για την κλίμακα του εγχειρήματος. Αλλά θα πρέπει να τονίσω και την ανάγκη για την ενίσχυση της ανταγωνιστικότητας των μικρών και μεσαίων επιχειρήσεων, που αποτελεί μεγάλη προτεραιότητα για εμάς. Καταλαβαίνουμε ότι οι επιχειρήσεις μας θα πρέπει να γίνουν πιο ανταγωνιστικές. Μόλις εισαγάγαμε νέα κίνητρα για να ενθαρρύνουμε τις συγχωνεύσεις επιχειρήσεων ώστε να ενισχυθούν. Μέσω αυτού του τύπου των παρεμβάσεων θα πληρώνουν χαμηλότερο φόρο εισοδήματος για τα επόμενα τρία χρόνια. Αλλά ασφαλώς, τα ευρωπαϊκά κονδύλια είναι επίσης απαραίτητα, για να μας βοηθήσουν να υλοποιήσουμε αυτόν τον μετασχηματισμό. Τέλος, έχω πλήρη επίγνωση του γεγονότος ότι όταν έχουμε διαφορετικές πηγές χρηματοδότησης πρέπει να είμαστε πολύ σαφείς ποιος κάνει τι και να αποφύγουμε πιθανές επικαλύψεις, ώστε να διασφαλίσουμε ότι όλα συγκλίνουν σε ένα συνεκτικό σχέδιο. Νομίζω λοιπόν ότι έχουμε σχέδιο, έχουμε όραμα για τη χώρα. Έχουμε πολύ καλή αίσθηση των προτεραιοτήτων. Γνωρίζουμε ότι οι Περιφέρειες θα κάνουν πολύ περισσότερη δουλειά και θέλουμε να τις ενισχύσουμε ακόμη περισσότερο. Και θέλουμε επίσης να διασφαλίσουμε ότι αυτές που δεν έχουν ανταποκριθεί στις προκλήσεις θα το πράξουν και ότι όσα θα γίνουν θα εντάσσονται στο ευρύτερο σχέδιο. Λυπάμαι που μίλησα λίγο περισσότερο από όσο έπρεπε, αλλά σας ευχαριστώ και πάλι πολύ που είστε εδώ και για όλη την υποστήριξή σας. Και θέλω επίσης να συγχαρώ την Πορτογαλία για την πολύ εντυπωσιακή επίδοση όσον αφορά τον εμβολιασμό. Δεν είμαστε ακόμα εκεί, αλλά αποτελεί, πιστεύω, ένα λαμπρό παράδειγμα για το τι μπορεί να επιτευχθεί όταν αντιμετωπίζεις τα fake news και δεν αφήνεις πολύ χώρο σε εκείνους που δεν εμπιστεύονται την επιστήμη και την ιατρική που βασίζεται σε πραγματικά δεδόμενα. Διέτρεξα τα σήμερα στοιχεία: εννέα στους δέκα από όσους νοσηλεύονται στην εντατική -κι έχουμε περίπου 300 άτομα στην εντατική σήμερα στην Ελλάδα- δεν είναι εμβολιασμένοι. Και ορισμένοι από αυτούς δυστυχώς χάνουν τη ζωή τους. Και είναι κρίμα. Elisa Ferreira: Κύριε Πρωθυπουργέ,είναι χαρά για μένα, ειλικρινής χαρά, να βρίσκομαι εδώ για άλλη μια φορά. Η χώρα σας ήταν η πρώτη που επισκέφθηκα μετά την ανάληψη των καθηκόντων μου και είναι χαρά μου να βρίσκομαι πάλι εδώ. Προφανώς δεν ξεχωρίζω την Ελλάδα από τις άλλες χώρες της ΕΕ, αλλά η αλήθεια είναι ότι η Ελλάδα ήταν πραγματικά πρωτοπόρος και εργάστηκε πολύ σκληρά. Και πρέπει να συγχαρώ εσάς προσωπικά και την ομάδα σας, καθώς και τον Υπουργό, κ. Άδωνι Γεωργιάδη. Δουλέψαμε πολύ σκληρά με τον ίδιο και την ομάδα του, γιατί, αντιληφθήκαμε τη σημασία που αποδίδει η Ελλάδα, μέσα σε αυτές τις ιδιαίτερες συνθήκες, ώστε να αναπτυχθεί και να βγει από την κρίση. Η Επιτροπή ήταν πραγματικά πολύ ενεργή με στόχο να δημιουργήσει για αυτή την περίσταση ένα σύνολο εργαλείων. Γνωρίζετε ήδη ποια ήταν τα πρώτα. Ήταν η επενδυτική πρωτοβουλία για την αντιμετώπιση των συνεπειών της πανδημίας (CRII) και τώρα είναι το εργαλεία REACT και SURE. Υπήρξε λοιπόν στήριξη έκτακτης ανάγκης. Τώρα όμως αυτό που πρέπει να κάνουμε είναι να οικοδομήσουμε το πλαίσιο. Έτσι, το ΕΣΠΑ με τα 21 δισεκατομμύρια ευρώ που προστίθενται στο σχέδιο Ανάκαμψης και Ανθεκτικότητας, είναι στην πραγματικότητα ένα πολύ σημαντικό κομμάτι, όπως αναφέρατε κ. Πρωθυπουργέ, ακριβώς για την επίτευξη του στόχου της βιώσιμης ανάπτυξης, μιας ανάπτυξης συνεπούς και συνεκτικής. Είναι απαραίτητη προϋπόθεση για την ανάκαμψη της οικονομίας, τη δημιουργία θέσεων εργασίας με ακόμη πιο βιώσιμο τρόπο, ώστε να ευθυγραμμίζοναι ακόμη περισσότερο με τις ανάγκες που σχετίζονται με την κλιματική αλλαγή και τις νέες τεχνολογίες. Και θεωρώ ότι είστε προσανατολισμένοι προς τους σωστούς στόχους. Ασφαλώς για την ώρα δεν έχουν ολοκληρωθεί όλα τα απαραίτητα βήματα. Είστε η πρώτη χώρα που έλαβε την έγκριση για το ΕΣΠΑ, η πρώτη χώρα που έχει αυτό το πλαίσιο συμφωνημένο, κι έτσι τα βλέμματα είναι στραμμένα πάνω σας. Έχει πολύ μεγάλη σημασία να δουλέψουμε τώρα πάνω στις λεπτομέρειες γιατί, όπως συνηθίζουμε να λέμε, “ο διάβολος κρύβεται στις λεπτομέρειες”. Αλλά έχει ήδη σημειωθεί πρόοδος, τα πρώτα βήματα έχουν γίνει, και φυσικά, αυτό που έχει σημασία είναι ότι η Ελλάδα έχει ήδη μπει ξανά στο δρόμο της ανάπτυξης. Η αναδημιουργία έχει αρχίσει και θέλουμε πραγματικά να υποστηρίξουμε αυτή την εξέλιξη. Φυσικά, μιλάμε για ανάπτυξη που σχετίζεται με το περιβάλλον, με την ψηφιακή εποχή, αλλά και για μια συνεκτική ανάπτυξη που αφορά όλους τους πολίτες, ανεξάρτητα από τον τόπο όπου βρίσκονται. Αλλά για να καταρτίσουμε μια επαρκή στρατηγική ανάπτυξης, απαιτείται πολλή δουλειά και πολλή δουλειά στο πεδίο. Άρα αυτό απαιτεί και δουλειά επί τόπου. Και είναι ο λόγος για τον οποίο θέλουμε επίσης να εργαστούμε από κοινού, μαζί σας και με τις Περιφέρειες και με τις περιοχές που αντιμετωπίζουν συγκεκριμένες δυσκολίες. Και σε αυτό το ζήτημα τα βλέμματά μας είναι στραμμένα σε εσάς. Αποτελείτε παράδειγμα. Έχετε ήδη αναπτύξει πολλές ιδέες για το πώς μπορείτε να κινηθείτε προς τα εμπρός αποδεσμευόμενοι από μια βιομηχανία που έχει στη βάση της την καύση άνθρακα, η οποία δεν έχει μέλλον. Η πρόοδος όπως και οι δεσμεύσεις σας ακούστηκαν και έγιναν γνωστές στην Ευρώπη σε ό,τι αφορά τη μετάβαση σε μία πιο βιώσιμη οικονομία. Σας ευχαριστώ πολύ λοιπόν. Είναι χαρά μου να βρίσκομαι εδώ υπό αυτές τις συνθήκες. Και η συνεργασία μας θα προχωρήσει στις επόμενες φάσεις. Είναι πολύ ενδιαφέρον το είδος του διαλόγου που καθιερώσαμε, μαζί με τη δυνατότητα πλέον να βελτιώσουμε τον μηχανισμό για την αξιοποίηση των πόρων. Ο επικεφαλής της Γενικής Διεύθυνσης της Επιτροπής για την υποστήριξη των διαρθρωτικών μεταρρυθμίσεων βρίσκεται επίσης εδώ και η παρουσία του έχει συμβολική σημασία κατά κάποιον τρόπο, καθώς μερικές φορές είναι η δομή, ο μηχανισμός που δεν μπορούμε πάντα να δούμε, που δεν λειτουργεί σωστά. Συμβαίνει εδώ, όπως και σε άλλες χώρες. Και μάλιστα, είναι σημαντικό να βελτιώσουμε επίσης την ποιότητα της διαχείρισης και οργάνωσης προγραμμάτων. Κύριε πρωθυπουργέ, αποτελεί προνόμιο να είμαι εδώ μαζί σας και προνόμιο να δουλεύω με την ομάδα σας. Συγχαρητήρια για άλλη μια φορά. Ας ολοκληρώσουμε αυτό που ξεκινήσαμε. "
2021-09-29,27579,https://www.primeminister.gr/2021/09/29/27579,Διάλογος του Πρωθυπουργού Κυριάκου Μητσοτάκη με την Πρόεδρο της Δημοκρατίας Κατερίνα Σακελλαροπούλου κατά την έναρξη της συνάντησής τους | Ο Πρωθυπουργός της Ελληνικής Δημοκρατίας,"Κ. Μητσοτάκης: Η μηνιαία μας συνάντηση συμπίπτει με μια πολύ σημαντική στιγμή για την εξωτερική και αμυντική πολιτική της χώρας. Υπογράψαμε χθες με τον Πρόεδρο Μακρόν μια πολύ ισχυρή συμφωνία αμυντικής συνεργασίας. Κρατώ τρία σημαντικά στοιχεία από τις χθεσινές ανακοινώσεις. Πρώτον το γεγονός ότι έχουμε μια συμφωνία με μια πολύ ισχυρή ρήτρα αμοιβαίας αμυντικής συνδρομής, η οποία πηγαίνει πέρα και πάνω από τις δεσμεύσεις συλλογικής υποστήριξης που υπάρχουν και στο ΝΑΤΟ αλλά και στις Συνθήκες της Ευρωπαϊκής Ένωσης. Το δεύτερο στοιχείο είναι ότι αποκτούν οι Ένοπλες Δυνάμεις υπερσύγχρονες γαλλικές φρεγάτες και στην επιλογή μας βάρυνε πάρα πολύ η εισήγηση του Ναυτικού. Αποκτήσαμε πιστεύω, τα καλύτερα πλοία στην καλύτερη δυνατή τιμή. Ουσιαστικά, κάνοντας μια επιλογή που θα εκσυγχρονίσει το στόλο μας για πολλές δεκαετίες και θα μας δώσει πολύ σημαντικές επιχειρησιακές δυνατότητες στο θέατρο της Ανατολικής Μεσογείου, αλλά όχι μόνο. Και η τρίτη διάσταση αυτής της συμφωνίας, είναι ότι κατά την άποψή μου αποτελεί το πρόπλασμα για μια πιο συστηματική συνεργασία ευρωπαϊκών κρατών ώστε να κάνουμε πράξη το ζητούμενο της ευρωπαϊκής στρατηγικής αυτονομίας σε μία εποχή όπου η Ευρώπη πρέπει επιτέλους να ευθυγραμμίσει την γεωπολιτική της ισχύ με την οικονομική της δύναμη. Η Γαλλία είναι η πιο ισχυρή στρατιωτική χώρα στην Ευρωπαϊκή Ένωση, η μόνη η οποία διαθέτει πυρηνικό οπλοστάσιο και με τον Πρόεδρο Μακρόν μοιραζόμαστε το ίδιο όραμα για μια Ευρώπη ισχυρή, αλλά και αυτόνομη, η οποία θα μπορεί να υπερασπιστεί, εάν αυτό απαιτείται, και μόνη της τα δικά της γεωπολιτικά συμφέροντα. Τέλος, θέλω να σας ενημερώσω ότι η συμφωνία αυτή δεν μπορεί κατά οποιονδήποτε τρόπο να ερμηνευτεί ως υπονόμευση της θέσης της Ελλάδος στην Ευρωατλαντική Συμμαχία. Το αντίθετο μάλιστα. Πιστεύω ότι όσο οι ευρωπαϊκές χώρες ενισχύουν τους αμυντικούς τους προϋπολογισμούς, όσο η Ευρώπη αποκτά ενισχυμένη δυνατότητα καλύτερης συνεργασίας στον τομέα της άμυνας, τόσο ενισχύεται το ΝΑΤΟ και ο διατλαντικός δεσμός. Και βέβαια ένα από τα βασικά ζητήματα τα οποία αντιμετωπίζουμε πάντα ως προς την αμυντική μας πολιτική στην Ευρώπη είναι τα ζητήματα της διαλειτουργικότητας. Όσο περισσότερες χώρες, λοιπόν, αγοράζουν κοινούς τύπους όπλων τόσο το ζήτημα αυτό επιλύεται. Να σας αναφέρω ενδεικτικά ότι οι φρεγάτες τις οποίες αποκτούμε είναι πρακτικά ίδιες φρεγάτες με αυτές τις οποίες θα αγοράσει το γαλλικό ναυτικό, τα Rafale τα οποία έχουμε αποκτήσει είναι πρακτικά τα ίδια Rafale με αυτά τα οποία χρησιμοποιεί η Γαλλία και τα οποία προσθέτει και η Κροατία στη δικιά της αεροπορία. Γίνονται τα πρώτα δειλά, πλην πολύ ουσιαστικά βήματα για την ενοποίηση της ευρωπαϊκής αμυντικής πολιτικής. Πρόθεσή μου είναι να φέρω τη συμφωνία προς κύρωση στο Εθνικό Κοινοβούλιο και την επόμενη εβδομάδα, εάν αυτό είναι εφικτό και προσβλέπω σε μία διακομματική στήριξη μίας συμφωνίας, η οποία πιστεύω ότι αποτελεί σημαντική εθνική παρακαταθήκη για τη χώρα, ξεπερνά τα στεγανά της κομματικής αντιπαράθεσης και δίνει τη δυνατότητα στη χώρα να παίξει, όπως σας είπα, πρωταγωνιστικό ρόλο πια όχι μόνο στις εξελίξεις στην Ανατολική Μεσόγειο, αλλά συνολικά στη συζήτηση για την ευρωπαϊκή στρατηγική αυτονομία. Κ. Σακελλαροπούλου: Κύριε Πρόεδρε, πράγματι η συμφωνία αυτή, έτσι όπως την πληροφορηθήκαμε, είναι πολύ σημαντική για την άμυνα της χώρας μας και τον ρόλο που αυτή επιθυμεί να παίξει, και ήδη διαδραματίζει, ως πυλώνας σταθερότητας στη Νοτιοανατολική Μεσόγειο. Αλλά και ευρύτερα, όπως λέτε, γιατί καλό είναι να υπάρχει η αμυντική θωράκιση ως μήνυμα – κάτι που επιβάλλει η θέση της χώρας μας. Θα έλεγα όμως ότι βρίσκω τη συμφωνία ιδιαίτερα σημαντική και από τη σκοπιά που αναφέρατε στην αρχή, για την ενίσχυση του ρόλου της Ευρώπης, η οποία πρέπει να υψώσει μια πιο σημαντική φωνή, όπως συζητήσαμε και με τους άλλους Προέδρους στη συνάντηση της ομάδας Arraiolos στη Ρώμη πριν από λίγο καιρό. Η στρατηγική αυτονομία της ΕΕ είναι κάτι που πρέπει να μας απασχολεί, και η Ευρώπη χρειάζεται να βρει σιγά σιγά τον βηματισμό της στο θέμα αυτό, χωρίς κάτι τέτοιο να σημαίνει βέβαια ότι αμφισβητεί άλλα σχήματα, έχετε απόλυτο δίκαιο. Κανείς δεν αμφισβητεί τον ρόλο της Βορειοατλαντικής Συμμαχίας και τη συμμετοχή μας σε αυτή, αλλά χρειάζεται να γίνονται παράλληλα και άλλες κινήσεις, που είναι πολύ σημαντικές. Σε αυτό το πλαίσιο, ελπίζω και εγώ ότι τα πράγματα θα πάνε πολύ καλά. "
2021-09-28,27575,https://www.primeminister.gr/2021/09/28/27575,Ενημερωτικό σημείωμα για την επίσκεψη του Πρωθυπουργού Κυριάκου Μητσοτάκη στις σεισμόπληκτες περιοχές της Κρήτης | Ο Πρωθυπουργός της Ελληνικής Δημοκρατίας,"«H ελληνική πολιτεία διαθέτει πια ένα πλαίσιο κρατικής αρωγής, το οποίο παρέχει ουσιαστική και γρήγορη στήριξη σε συμπολίτες μας οι οποίοι έχουν πέσει θύματα φυσικών καταστροφών. Είναι το πλαίσιο το οποίο χρησιμοποιήθηκε για πρώτη φορά στην Εύβοια. Θα ενεργοποιηθεί άμεσα. Αυτό σημαίνει ότι ένας συμπολίτης μας ο οποίος έχει χάσει το σπίτι του, εφόσον έχει γκρεμιστεί, γίνεται κατεδαφιστέο, θα μπορεί να προσδοκά άμεσα να πάρει από το Κράτος 20.000 ευρώ, 14.000 στεγαστική συνδρομή και 6.000 σε κρατική αρωγή και αναλόγως διαμορφώνονται και τα ποσά σε σχέση με την έκταση της ζημιάς που κάποιος έχει υποστεί», δήλωσε από το Αρκαλοχώρι Ηρακλείου ο Πρωθυπουργός Κυριάκος Μητσοτάκης, μετά τη σύσκεψη που πραγματοποιήθηκε στο κινητό Κέντρο Επιχειρήσεων της Γενικής Γραμματείας Πολιτικής Προστασίας. «Μεριμνούμε για το ζήτημα της στέγης. Κινούμαστε σε τρεις διαφορετικούς δρόμους. Πρώτον, προσωρινή στέγη και όταν εννοώ προσωρινή, εννοώ στέγη, κάλυψη αναγκών κάποιων λίγων ημερών σε σκηνές, προμήθεια οικίσκων κυρίως για τους συμπολίτες μας στους μικρότερους οικισμούς οι οποίοι θέλουν να παραμείνουν κοντά στις εστίες τους. Και θα αξιοποιήσουμε το πρόγραμμα ΕΣΤΙΑ, σε συνεννόηση με το Υπουργείο Μετανάστευσης. Έχουμε άδεια νοικιασμένα διαμερίσματα στο Ηράκλειο, τα οποία μπορούν να καλύψουν άμεσα ανάγκη στέγασης συμπολιτών μας οι οποίοι αυτή τη στιγμή δεν μπορούν να μείνουν στα σπίτια τους», τόνισε ο Πρωθυπουργός, ο οποίος βρέθηκε δίπλα στους κατοίκους που περνούν δύσκολες ώρες στις σεισμόπληκτες περιοχές της Κρήτης αμέσως μετά την υπογραφή της Συμφωνίας Ελλάδας – Γαλλίας στο Παρίσι. Παράλληλα όπως σημείωσε ο κ. Μητσοτάκης, «έχει ήδη εκταμιευθεί άμεση ενίσχυση του ενός εκατομμυρίου για τους δύο Δήμους οι οποίοι έχουν πληγεί, ώστε να μπορέσει η Τοπική Αυτοδιοίκηση να κινηθεί άμεσα, να καλύψει τις άμεσες ανάγκες της». «Επιχειρήσεις οι οποίες αυτή τη στιγμή πρέπει να αναστείλουν τη λειτουργία τους θα τύχουν κρατικής αρωγής. Και είμαστε ήδη σε συνεννόηση με την Ένωση Ελληνικών Τραπεζών έτσι ώστε και το τραπεζικό σύστημα να παρέχει τις απαραίτητες διευκολύνσεις σε δανειολήπτες που δυσκολεύονται να ανταποκριθούν στις υποχρεώσεις τους. Και κάτι τελευταίο. Για όσους από εσάς έχετε ήδη πάρει τα εκκαθαριστικά του ΕΝΦΙΑ όποιος έχει ζημιά δεν θα πληρώσει ΕΝΦΙΑ ούτε για το ’21, ούτε για το ’22, ούτε για το ’23», πρόσθεσε ο Πρωθυπουργός. Σχετικά με τη λειτουργία των σχολείων στις πληγείσες περιοχές, όπως τόνισε ο κ. Μητσοτάκης, «δυστυχώς έχουμε σημαντικές ζημιές στα σχολεία μας. Αυτό σημαίνει ότι θα πρέπει πολύ γρήγορα το Υπουργείο Υποδομών να στείλει τα σχετικά κοντέινερ τα οποία σε πρώτη φάση θα χρησιμοποιηθούν για αίθουσες διδασκαλίας. Καταλαβαίνω πόσο δύσκολο είναι για τα παιδιά, ειδικά για τα μικρότερα παιδιά τα οποία ταλαιπωρήθηκαν πολύ από την πανδημία να ξαναβρεθούν εκτός των χώρων διδασκαλίας. Θα κάνουμε το καλύτερο δυνατό ώστε τα παιδιά να γυρίσουν στις αίθουσές τους το συντομότερο δυνατό και στο μεσοδιάστημα, αν απαιτηθεί, να χρησιμοποιηθεί για λίγο χρόνο το εργαλείο της τηλεκπαίδευσης. Θα το κάνουμε και αυτό για να μην έχουμε μαθησιακά κενά». Πρώτος σταθμός στην αυτοψία του Πρωθυπουργού στα χωριά που επλήγησαν από τον εγκέλαδο ήταν το Χουδέτσι, όπου είδε από κοντά τις ζημιές που έχουν υποστεί οι κατοικίες και τα μαγαζιά και συνομίλησε με τους κατοίκους για την κατάσταση που επικρατεί αυτή τη στιγμή, καθώς συνεχίζεται η σεισμική δραστηριότητα. Ο Κυριάκος Μητσοτάκης συνοδευόμενος από τον Υπουργό Κλιματικής Κρίσης και Πολιτικής Προστασίας, Χρήστο Στυλιανίδη, τον Υφυπουργό Ευάγγελο Τουρνά, τον Υφυπουργό Υποδομών Γιώργο Καραγιάννη, τον Υφυπουργό παρά τον Πρωθυπουργώ για θέματα Κρατικής Αρωγής και Αποκατάστασης από Φυσικές Καταστροφές Χρήστο Τριαντόπουλο, το Γενικό Γραμματέα Πολιτικής Προστασίας Βασίλη Παπαγεωργίου, τον Πρόεδρο του ΟΑΣΠ Ευθύμιο Λέκκα και τη Διοικήτρια της 7ης ΥΠΕ Ελένη Μπορμπουδάκη, συνομίλησε και με τα στελέχη της Πυροσβεστικής και της ΕΜΑΚ που επιχειρούσαν στο σημείο, εκφράζοντας τις ευχαριστίες του για το έργο που επιτελούν. Κατά την αυτοψία στις πληγείσες περιοχές, τον Πρωθυπουργό συνόδευαν επίσης ο Περιφερειάρχης Κρήτης Σταύρος Αρναουτάκης, ο Δήμαρχος Αχαρνών – Αστερουσίων Μανώλης Κοκοσάλης και ο Δήμαρχος Μίνωα Πεδιάδας, Μανώλης Φραγκάκης. Παρόντες στην επίσκεψη ήταν και ο Υφυπουργός Αθλητισμού και βουλευτής Ηρακλείου Λευτέρης Αυγενάκης και ο επίσης βουλευτής Ηρακλείου Μάξιμος Σενετάκης. Ακολουθεί ολόκληρη η δήλωση του Πρωθυπουργού μετά την επίσκεψη και τη σύσκεψη στο Αρκαλοχώρι: Θέλησα να βρεθώ απευθείας από το Παρίσι εδώ στην Κρήτη, στο Ηράκλειο, στο Αρκαλοχώρι κοντά στους συντοπίτες μου για να επιθεωρήσω ο ίδιος τις ζημιές από το χθεσινό σεισμό.
Να ξεκινήσω εκφράζοντας τα συλλυπητήριά μου στην οικογένεια του συμπολίτη μας, που τόσο άδικα χάθηκε χθες και να ευχηθώ γρήγορη ανάρρωση σε όλους τους τραυματίες. Είχαμε την ευκαιρία με όλους τους συναρμόδιους Υπουργούς, οι οποίοι από την πρώτη στιγμή βρέθηκαν εδώ πέρα στο Αρκαλοχώρι, να κάνουμε μία συνολική επισκόπηση της κατάστασης που επικρατεί και να πάρουμε αποφάσεις σχετικά με τα άμεσα μέτρα στήριξης των δύο Δήμων που έχουν πληγεί. Θέλω να τονίσω, ότι από την πρώτη στιγμή ο νέος Υπουργός Πολιτικής Προστασίας, αλλά και οι δύο συναρμόδιοι Υφυπουργοί Υποδομών, αλλά και ο Υφυπουργός Επικρατείας αρμόδιος για τη κρατική αρωγή, βρέθηκαν εδώ πέρα στην Κρήτη και αμέσως τις επόμενες ώρες θα υπάρξει και μία συνέντευξη τύπου, όπου θα εξαγγελθούν τα συγκεκριμένα μέτρα στήριξης των περιοχών που επλήγησαν. Όπως γνωρίζετε η ελληνική πολιτεία πια διαθέτει ένα πλαίσιο κρατικής αρωγής, το οποίο παρέχει ουσιαστική και γρήγορη στήριξη σε συμπολίτες μας οι οποίοι έχουν πέσει θύματα φυσικών καταστροφών. Είναι το πλαίσιο το οποίο χρησιμοποιήθηκε για πρώτη φορά στην Εύβοια. Θα ενεργοποιηθεί άμεσα. Αυτό σημαίνει ότι ένας συμπολίτης μας ο οποίος έχει χάσει το σπίτι του, εφόσον έχει γκρεμιστεί, γίνεται κατεδαφιστέο, θα μπορεί να προσδοκά άμεσα να πάρει από το Κράτος 20.000 ευρώ, 14.000 στεγαστική συνδρομή και 6.000 σε κρατική αρωγή και αναλόγως διαμορφώνονται και τα ποσά σε σχέση με την έκταση της ζημιάς που κάποιος έχει υποστεί.
Είχαμε την ευκαιρία να μιλήσουμε αναλυτικά και με τον Δήμαρχο και έχει ήδη εκταμιευτεί άμεση ενίσχυση του ενός εκατομμυρίου για τους δύο Δήμους οι οποίοι έχουν πληγεί, ώστε να μπορέσει η Τοπική Αυτοδιοίκηση να κινηθεί άμεσα, να καλύψει τις άμεσες ανάγκες της.
Μεριμνούμε για το ζήτημα της στέγης. Κινούμαστε σε τρεις διαφορετικούς δρόμους. Πρώτον, προσωρινή στέγη και όταν εννοώ προσωρινή, εννοώ στέγη, κάλυψη αναγκών κάποιων λίγων ημερών σε σκηνές, προμήθεια οικίσκων κυρίως για τους συμπολίτες μας στους μικρότερους οικισμούς οι οποίοι θέλουν να παραμείνουν κοντά στις εστίες τους.
Και θα αξιοποιήσουμε το πρόγραμμα ΕΣΤΙΑ, σε συνεννόηση με το Υπουργείο Μετανάστευσης. Έχουμε άδεια νοικιασμένα διαμερίσματα στο Ηράκλειο, τα οποία μπορούν να καλύψουν άμεσα ανάγκη στέγασης συμπολιτών μας οι οποίοι αυτή τη στιγμή δεν μπορούν να μείνουν στα σπίτια τους. Αντιμετωπίζουμε και τα ζητήματα που αφορούν τα σχολεία. Δυστυχώς έχουμε σημαντικές ζημιές στα σχολεία μας. Αυτό σημαίνει ότι θα πρέπει πολύ γρήγορα το Υπουργείο Υποδομών να στείλει τα σχετικά κοντέινερ τα οποία σε πρώτη φάση θα χρησιμοποιηθούν για αίθουσες διδασκαλίας. Καταλαβαίνω πόσο δύσκολο είναι για τα παιδιά, ειδικά για τα μικρότερα παιδιά τα οποία ταλαιπωρήθηκαν πολύ από την πανδημία να ξαναβρεθούν εκτός των χώρων διδασκαλίας. Θα κάνουμε το καλύτερο δυνατό ώστε τα παιδιά να γυρίσουν στις αίθουσές τους το συντομότερο δυνατό και στο μεσοδιάστημα, αν απαιτηθεί, να χρησιμοποιηθεί για λίγο χρόνο το εργαλείο της τηλεκπαίδευσης. Θα το κάνουμε και αυτό για να μην έχουμε μαθησιακά κενά. Θέλω να επαναλάβω ότι το Κράτος σε όλες του τις εκφάνσεις, το κεντρικό Κράτος, η Αποκεντρωμένη Διοίκηση, η Περιφέρεια, οι Δήμοι είναι σε απόλυτο συντονισμό για να αντιμετωπίσουμε και αυτή τη φυσική καταστροφή. Μας έχουν βρει αρκετές τα τελευταία χρόνια. Έχουμε αποδείξει ότι μπορούμε πια να κινούμαστε γρήγορα και αποτελεσματικά.
Και βέβαια να προσθέσω τελειώνοντας ότι επειδή μέσα από κάθε τέτοια φυσική καταστροφή γεννιούνται και ευκαιρίες, είναι μία ευκαιρία, αγαπητέ μου Δήμαρχε, μέσα από το Ειδικό Χωρικό Σχέδιο το οποίο ούτως ή αλλιώς δρομολογείς, αλλά και μέσα από το Γενικό Πολεοδομικό Σχέδιο να δούμε παρεμβάσεις ειδικά στο Αρκαλοχώρι που θα βελτιώσουν την οργάνωση της ίδιας της πόλης. Θα την κάνουν πιο όμορφη, πιο λειτουργική το συντομότερο δυνατό. Και πάλι να ευχαριστήσω όλους τους συντοπίτες μου για την κατανόηση. Ξέρω πόσο δύσκολο, πόσο άγριο είναι το φαινόμενο του σεισμού. Είμαστε μία χώρα σεισμογενής. Μαθαίνουμε να ζούμε με αυτά τα φαινόμενα αλλά θα το ξεπεράσουμε και αυτό και θα ξαναφτιαχτούν και τα σπίτια και οι υποδομές. Ευτυχώς δεν φαίνεται να έχουμε μεγάλες ζημιές στις κρίσιμες υποδομές. Και πάνω από όλα θα σταθούμε δίπλα στους συμπολίτες μας οι οποίοι αυτή τη στιγμή δεν έχουν πού να στεγαστούν. Κάτι τελευταίο. Αμέλησα να τονίσω τη στήριξη για τις επιχειρήσεις. Θα το εξηγήσει αναλυτικά μετά και ο κ. Τριαντόπουλος. Επιχειρήσεις οι οποίες αυτή τη στιγμή πρέπει να αναστείλουν τη λειτουργία τους θα τύχουν κρατικής αρωγής. Και είμαστε ήδη σε συνεννόηση με την Ένωση Ελληνικών Τραπεζών έτσι ώστε και το τραπεζικό σύστημα να παρέχει τις απαραίτητες διευκολύνσεις σε δανειολήπτες που δυσκολεύονται να ανταποκριθούν στις υποχρεώσεις τους. Και κάτι τελευταίο. Για όσους από εσάς έχετε ήδη πάρει τα εκκαθαριστικά του ΕΝΦΙΑ όποιος έχει ζημιά δεν θα πληρώσει ΕΝΦΙΑ ούτε για το ’21, ούτε για το ’22, ούτε για το ’23.
Ευχαριστώ πολύ. Δημοσιογράφος: Η εικόνα που σας έκανε εντύπωση από την περιήγησή σας στις πληγείσες περιοχές, ανθρώπινα;
Κ. Μητσοτάκης: Κοιτάξτε, έχουμε πάει, έχουμε επισκεφτεί πολλές περιοχές. Είναι σκληρό πράγμα ο σεισμός. Εδώ στο Αρκαλοχώρι είναι σαφές ότι έχουν γίνει πολλές ζημιές. Πρέπει να ξεπεράσουμε το αρχικό σοκ. Η εκτίμησή μας μιλώντας και με τον κ. Λέκκα είναι ότι έχουμε πια μια αποκλιμάκωση του φαινομένου. Η σεισμική ακολουθία φαίνεται να είναι η αναμενόμενη. Οι πολίτες περιμένουν από το κράτος να είναι κοντά τους όταν το έχουν ανάγκη και αυτό θα κάνουμε και σε αυτή τη φυσική καταστροφή.
Δημοσιογράφος: Νέα σπίτια….
Δημοσιογράφος: Κύριε Πρόεδρε, πού θα φτάσει το ύψος των αποζημιώσεων; Το ύψος των ποσών που θα..
Κ. Μητσοτάκης: Θα το δούμε αυτό. Δεν υπάρχει πλαφόν σε αυτές τις περιπτώσεις. Έχουμε αποθέματα στον κρατικό προϋπολογισμό να μπορούμε να καλύψουμε τις άμεσες ανάγκες. Να μην σας απασχολεί αυτό.
Δημοσιογράφος: Νέα σπίτια για τους πληγέντες ή νέες φρεγάτες;
Κ. Μητσοτάκης: Νέες φρεγάτες σίγουρα και νέα σπίτια. Το ένα δεν υποκαθιστά το άλλο. "
2021-09-28,27566,https://www.primeminister.gr/2021/09/28/27566,"Δηλώσεις του Πρωθυπουργού Κυριάκου Μητσοτάκη αμέσως μετά την υπογραφή της Συμφωνίας «Στρατηγικής Εταιρικής Σχέσης για τη Συνεργασία στην Άμυνα και στην Ασφάλεια» Ελλάδας – Γαλλίας, στο Μέγαρο των Ηλυσίων | Ο Πρωθυπουργός της Ελληνικής Δημοκρατίας","Κυριάκος Μητσοτάκης: Αγαπητέ Πρόεδρε της Γαλλικής Δημοκρατίας, κυρία και κύριοι Υπουργοί, κυρίες και κύριοι, Σήμερα είναι μία ημέρα ιστορική για την Ελλάδα και τη Γαλλία. Γιατί με τον Πρόεδρο Macron, αποφασίσαμε την αναβάθμιση της διμερούς αμυντικής συνεργασίας μας, διευρύνοντας παράλληλα τη διάθεση των κρατών μας για συμπαράταξη, για αμοιβαία συνδρομή και για κοινή δράση σε όλα τα πεδία. Η υπογραφή της Συμφωνίας για την εγκαθίδρυση στρατηγικής εταιρικής σχέσης για τη συνεργασία στην άμυνα και στην ασφάλεια, δεν αποτυπώνει μόνο, αλλά ενισχύει μία πραγματικότητα, η οποία είναι γνωστή σε όλους: πώς οι δύο χώρες μας Ελλάδα και Γαλλία έχουν ήδη αναπτύξει μια πολύ ισχυρή συμμαχική σχέση, που ουσιαστικά υπερβαίνει τις υποχρεώσεις της μίας έναντι της άλλης στο πλαίσιο τής Ευρωπαϊκής Ένωσης και του ΝΑΤΟ. Μάλιστα, οι τομείς της εξωτερικής και αμυντικής πολιτικής καλύπτουν ένα σημαντικό μέρος, αλλά δεν εξαντλούν σε καμία περίπτωση αυτή την συνεργασία. Αναφέρθηκε σε αυτό και ο κύριος Πρόεδρος μόλις πριν από λίγες μέρες στη Μασσαλία και αμέσως μετά στην Αθήνα. Οι κοινές προσπάθειές μας ανέδειξαν με τον πιο εύλογο τρόπο τις προκλήσεις που θέτει η κλιματική κρίση στο ευαίσθητο οικοσύστημα της κοινής μας θάλασσας, της Μεσογείου. Διαχρονικά η Ελλάδα και η Γαλλία, η Γαλλία και η Ελλάδα έχουν δεσμούς τους οποίους διαπερνούν κοινές αξίες. Η πίστη στην ελευθερία, στη δημοκρατία, στο κράτος δικαίου, στα ανθρώπινα δικαιώματα. Και ασφαλώς ο σεβασμός και η προάσπιση του Διεθνούς Δικαίου και ιδίως της σύμβασης των Ηνωμένων Εθνών για το Δίκαιο της Θάλασσας. Η σημερινή εξέλιξη, λοιπόν, έρχεται να εδραιώσει αυτή την κοινή, αυτή τη συνεπή πορεία. Αποτελεί όμως πιστεύω και μία πρωτοβουλία που ανταποκρίνεται σε αιτήματα των καιρών στην ήπειρό μας. Γιατί Ελλάδα και Γαλλία κάνουν σήμερα ένα πρώτο τολμηρό βήμα προς την ευρωπαϊκή στρατηγική αυτονομία. Με τον Πρόεδρο Macron έχουμε το ίδιο όραμα για την ανάπτυξη των αναγκαίων αμυντικών δυνατοτήτων και τις ικανότητες της αυτόνομης απόκρισης της Ευρώπης στις προκλήσεις που αντιμετωπίζει. Η Συμφωνία, λοιπόν, αυτή ανοίγει το δρόμο για την αυτοδύναμη και ισχυρή Ευρώπη του μέλλοντος. Μία Ευρώπη που όπως είπε ο κύριος Πρόεδρος θα μπορεί να υπερασπίζεται τα συμφέροντα στην ευρύτερη γειτονιά της, στην Ανατολική Μεσόγειο, στη Μέση Ανατολή, στο Σαχέλ. Μία Ευρώπη που θα διαθέτει τα μέσα, τη βούληση και την επιρροή, ώστε να εγγυάται την ειρήνη και την πρόοδο σε παγκόσμιο επίπεδο. Μία Ευρώπη που επιτέλους θα ευθυγραμμίσει την γεωπολιτική της ισχύ με την οικονομική της δύναμη. Και ακριβώς στο πλαίσιο αυτής της νέας στρατηγικής εταιρικής σχέσης Ελλάδος-Γαλλίας μετά τα 24 μαχητικά Rafale της Πολεμικής Αεροπορίας ανακοινώνω ότι η χώρα μας αποκτά και τρεις νέες γαλλικές φρεγάτες Belharra για το Πολεμικό μας Ναυτικό με δυνατότητα να προμηθευτεί ακόμα μία. Η βούλησή μου να εξοπλιστεί ο ελληνικός στόλος με σύγχρονες γαλλικές φρεγάτες έχει προφανώς κίνητρο εθνικό, καθώς θωρακίζει την Πατρίδα μας. Έχει όμως  και κίνητρο ευρωπαϊκό αφού ενισχύει την κοινή αμυντική μας βιομηχανία. Θυμίζω ότι ίδιες φρεγάτες  διαθέτει και η φίλη Γαλλία.  Έχει όμως η επιλογή αυτή και έναν χαρακτήρα ευρωατλαντικό.  Γιατί αφορά δύο εταίρους στην Ευρωπαϊκή Ένωση αλλά και δυο συμμάχους στο ΝΑΤΟ. Και μια Ευρώπη η οποία ενισχύει την άμυνά της, ενισχύει εντέλει και την ίδια την διατλαντική συμμαχία. Αγαπητέ Emmanuel, η σύνδεση των χωρών μας διατρέχει τους αιώνες, αλλά και τον ευρωπαϊκό πολιτισμό.  Γιατί αυτός -όπως πολύ ωραία το ανέφερες και εσύ- δεν θα μπορούσε να υπάρξει χωρίς τα θεμέλια της αρχαίας ελληνικής σκέψης. “Μια κρυφή Ελλάδα υπάρχει στην καρδιά όλων των ανθρώπων της Δύσης” όπως σημείωνε και ο André Malraux.  Ούτε όμως και να αναπτυχθεί χωρίς τον γόνιμο άνεμο του γαλλικού διαφωτισμού. Χθές το βράδυ βρεθήκαμε μαζί σε ένα από τα σημαντικότερα μουσεία του κόσμου, το Λούβρο.  Στα εγκαίνια μιας έκθεσης η οποία είναι αφιερωμένη ακριβώς στη στενή διαχρονική σχέση Ελλάδος-Γαλλίας. Και έχει νομίζω και τον δικό του ξεχωριστό συμβολισμό το γεγονός ότι υπογράφουμε τώρα αυτή τη σημαντική συμφωνία 200 χρόνια μετά την έναρξη του αγώνα για να γίνει η Πατρίδα μου ελεύθερο Κράτος. Ένας αγώνας που δεν θα είχε ευτυχή κατάληξη χωρίς τη στήριξη και της Γαλλίας. Από τις ακτές της Μασσαλίας άλλωστε εκεί όπου έφτασαν το 600 π.Χ. οι πρώτοι Ίωνες θαλασσοπόροι ξεκίνησαν και οι Γάλλοι φιλέλληνες για να πλεύσουν και να ενισχύσουν την επαναστατημένη χώρα μου.  Και οι δεσμοί μας αυτοί όλο και δυναμώνουν. Κύριε Πρόεδρε, σήμερα μιλάμε για φρεγάτες. Δεν είναι όμως, παρά οι “απόγονοι”των θωρηκτών “Ύδρα”, “Σπέτσαι” και “Ψαρά”, που ο Χαρίλαος Τρικούπης παρήγγειλε στα ναυπηγεία της Χάβρης. Όταν, ήδη από το 1884, μια γαλλική ναυτική αποστολή συμμετείχε στην αναδιοργάνωση του ελληνικού ναυτικού, υπό τον Ναύαρχο Laurent Jospeh Lejeune. Έναν συμπατριώτη σας από την Αμιένη, κύριε Πρόεδρε. Όπως μιλάμε και για τα Rafale. Τους “διαδόχους”, δηλαδή, του «Αετού» του «Γύπα», του «Δαίδαλου» και του «Ιέρακα». Γιατί αυτά τα 4 γαλλικά «Henri Farman ΙΙ» έγιναν, το 1912, η πρώτη ελληνική μοίρα στρατιωτικής αεροπορίας. Με πρωτοβουλία του Ελευθέριου Βενιζέλου, ο οποίος, μάλιστα, επέλεξε ο ίδιος τα ονόματά τους. Κύριε Πρόεδρε, η Ιστορία, λοιπόν, μας θέλει μαζί. Όπως και η Γεωγραφία. Όπως η Μεσόγειος και η Ευρώπη για την οποία οικοδομούμε ένα καλύτερο μέλλον. «Να οικοδομήσουμε την Ευρώπη, ιδού η δική μας αποστολή, ιδού η αποστολή στην οποία μας καλεί ο ίσκιος της Ακρόπολης», όπως έλεγε, το 1963, ο Στρατηγός Charles de Gaulle, μιλώντας στην Αθήνα. Και αυτήν την αποστολή τιμούμε και σήμερα στο Παρίσι με υπερηφάνεια. Σας ευχαριστώ. Δημήτρης Γκάτσιος: Η ερώτησή μου είναι προς τον κ. Μητσοτάκη. Κύριε Πρόεδρε, σας ακούσαμε τόσο τώρα, όσο και από το βήμα της Γενικής Συνέλευσης του Οργανισμού Ηνωμένων Εθνών να μιλάτε για την ανάγκη της στρατηγικής αυτονομίας της Ευρώπης. Χθες, μάλιστα, στη συνέντευξη που παραχωρήσατε στην Ε.Ρ.Τ., είπατε ότι το αίτημα είναι πια απολύτως επιτακτικό και ώριμη η πρόταση του Προέδρου της Γαλλικής Δημοκρατίας για δημιουργία Ευρωπαϊκού Στρατού. Θα ήθελα να σας ρωτήσω, λοιπόν, πόσο κοντά είμαστε σε αυτό. Εάν υπάρχει δηλαδή κάποιο χρονοδιάγραμμα και ποιες άλλες κινήσεις πρέπει να γίνουν ώστε η στρατηγική αυτονομία της Ευρώπης να λάβει “σάρκα και οστά”. Σας ευχαριστώ. Κυριάκος Μητσοτάκης: Η συζήτηση για την Ευρωπαϊκή στρατηγική αυτονομία έχει ξεκινήσει κ. Γκάτσιο να αποκτά πραγματικό περιεχόμενο. Και πιστεύω ότι και με την ευκαιρία της Γαλλικής Προεδρίας στο πρώτο εξάμηνο του 2022, θα μπορέσουμε να κάνουμε ουσιαστική πρόοδο σε αυτή την κατεύθυνση. Όπως είχα την ευκαιρία να τονίσω και στα Ηνωμένα Έθνη, η Ευρώπη έχει την υποχρέωση να έχει τη δυνατότητα αυτοτελώς να υπερασπιστεί τα δικά της εθνικά και γεωγραφικά, υπερ-Ευρωπαϊκά συμφέροντα. Και αυτό είναι κάτι το οποίο μπορεί να το κάνει μόνο εάν αναπτύξει τη δυνατότητα να μπορεί να επιχειρεί χωρίς κατ’ ανάγκη να προσβλέπει- εάν το κρίνει η ίδια απαραίτητο – στη συνδρομή του ΝΑΤΟ ή του Οργανισμού Ηνωμένων Εθνών. Και βέβαια επιλογές όπως η σύναψη αυτής της εταιρικής στρατηγικής συμμαχίας μεταξύ Ελλάδος και Γαλλίας κινούνται ακριβώς σε αυτή την κατεύθυνση. Διότι ενισχύοντας την αμυντική μας συνεργασία, προωθώντας τη διαλειτουργικότητα, αγοράζοντας ουσιαστικά ευρωπαϊκά οπλικά συστήματα, ακριβώς αυτή την κεντρική στρατηγική επιλογή υπηρετούμε. Και γι΄ αυτό και είμαι πολύ ικανοποιημένος για το γεγονός ότι σε διμερές τουλάχιστον επίπεδο Ελλάδα και Γαλλία κάνουν ένα πρώτο βήμα σε αυτή την κατεύθυνση ανοίγοντας προφανώς το δρόμο και σε άλλες ευρωπαϊκές χώρες να μπορούν να συμμετέχουν σε ένα σχήμα πιο ενισχυμένης αμυντικής συνεργασίας, εφόσον αυτές το επιλέξουν. Σ. Φασουλάκη: Καλημέρα κύριε Πρόεδρε.  Ήθελα να ρωτήσω εάν αυτή η πολύ σημαντική συμφωνία σε στρατηγικό, διπλωματικό και αμυντικό επίπεδο θα μπορούσε να επηρεάσει τις ελληνοαμερικανικές σχέσεις που είναι σε πολύ καλό επίπεδο εδώ και αρκετά χρόνια ή και τις σχέσεις της Ελλάδας με το ΝΑΤΟ. Ευχαριστώ. Κυριάκος Μητσοτάκης: Η συμφωνία που υπογράφουμε σήμερα δεν ανταγωνίζεται σε καμία περίπτωση τη σχέση της Ελλάδος με τις Ηνωμένες Πολιτείες διότι η ενίσχυση των Ελληνικών Ενόπλων Δυνάμεων υπηρετεί συνολικά τη στρατηγική μας εντός της Βορειοατλαντικής συμμαχίας. Θέλω να θυμίσω ότι καλώς εχόντων των πραγμάτων εντός των επόμενων εβδομάδων η Ελλάδα θα υπογράψει μια πενταετή αμυντική συμφωνία με τις Ηνωμένες Πολιτείες, επιβεβαιώνοντας με αυτό τον τρόπο το ισχυρό πλαίσιο συνεργασίας με τις Ηνωμένες Πολιτείες στον τομέα της άμυνας και της εξωτερικής πολιτικής. Επιλέξαμε τις γαλλικές φρεγάτες, διότι αυτή ήταν και η τελική εισήγηση του Πολεμικού μας Ναυτικού, διότι κρίναμε ότι στην παρούσα συγκυρία το πλοίο αυτό καλύπτει και με το παραπάνω τις επιχειρησιακές δυνατότητες των Ελληνικών Ενόπλων Δυνάμεων. Και βέβαια θέλω να προσθέσω ότι υπάρχουν και πολύ συγκεκριμένες δεσμεύσεις από πλευράς Γαλλίας για παράδοση των πλοίων αυτών εντός των χρονοδιαγραμμάτων που το ελληνικό Ναυτικό είχε θέσει. Και βέβαια υπάρχει πάντα η δυνατότητα- παρά το γεγονός ότι τα πλοία αυτά θα χτιστούν σε γαλλικά ναυπηγεία- να υπάρχει σημαντική ελληνική προστιθέμενη αξία έτσι ώστε να μπορέσει και η ελληνική αμυντική βιομηχανία να προσφέρει σε αυτή την πολύ σημαντική αγορά την οποία κάνει η χώρα. Κατά συνέπεια σε καμιά περίπτωση δεν πρέπει να δούμε αυτή τη συνεργασία ως αντιστάθμισμα άλλων σχέσεων που έχει η χώρα. Όπως είπε και ο κύριος Πρόεδρος, Ελλάδα και Γαλλία έρχονται από μακριά και θα πορευτούν μαζί για πολλές δεκαετίες ακόμα στο μέλλον. Και η Ελλάδα δεν ξεχνά- και αυτό επιβεβαιώνεται και επικυρώνεται και με τη σημερινή συμφωνία- το γεγονός ότι η Γαλλία στάθηκε δίπλα μας τις δύσκολες στιγμές του καλοκαιριού του 2020. Και πιστεύω ότι αυτή η συνεργασία στρατηγικής, η Συμφωνία Στρατηγικής Συνεργασίας έρχεται ως το απολύτως λογικό επιστέγασμα μιας σχέσης δύο χωρών με μεγάλο πολιτικό, ιστορικό, πολιτιστικό βάθος. Ακολουθεί ανεπίσημη μετάφραση από τα γαλλικά των τοποθετήσεων του Προέδρου της Γαλλικής Δημοκρατίας Emmanuel Macron Κύριε Πρωθυπουργέ, Αγαπητέ Κυριάκο,
Κυρίες και κύριοι Υπουργοί,
Κύριες και κύριοι Πρέσβεις,
Κυρίες και κύριοι, Οι Υπουργοί μας μόλις υπέγραψαν μια συμφωνία στρατηγικής συνεργασίας στους τομείς της άμυνας και της ασφάλειας, η οποία αποτελεί καρπό ενός έργου που «έρχεται» από μακριά. Μιας συνεργασίας που εντείνεται τα τελευταία χρόνια, αλλά συνιστά και καρπό της δικής μας δουλειάς, ιδιαίτερα τις τελευταίες εβδομάδες.
Πρόκειται, στην πραγματικότητα, για την κατάληξη της πολύχρονης δουλειάς, που διαδέχτηκε την Κοινή Διακήρυξη για την Άμυνα και την Ασφάλεια, τον Ιούνιο του 2008, αλλά και την Ελληνογαλλική Διακήρυξη Στρατηγικής Εταιρικής Σχέσης της 23ης Οκτωβρίου 2015.
Κυρίως, όμως, πρόκειται για τον καρπό των τελευταίων δεκαοκτώ μηνών και της έντονης δραστηριότητας που αναλάβαμε από κοινού με τον κύριο Πρωθυπουργό. Δουλειάς που οδήγησε τη Γαλλία να συνταχθεί ανοιχτά στο πλευρό σας το καλοκαίρι του 2020. Μας οδήγησε όμως και στις στρατηγικές συνομιλίες του προηγούμενου καλοκαιριού, κατά τη διάρκεια της συνόδου στο Αιάκειο της Κορσικής. Για να καταλήξουμε, τις τελευταίες εβδομάδες, πρώτα στη Μασσαλία και έπειτα στην Αθήνα κατά τη Σύνοδο του EUMED9, στην ευόδωση των συνομιλιών αυτών, με τη συνομολόγηση της εταιρικής σχέσης αυτής.
Η εταιρική σχέση αποτυπώνει την κοινή μας βούληση να κλιμακώσουμε και να εντείνουμε τη συνεργασία μας στους τομείς της άμυνας και της ασφάλειας, επί τη βάσει των αμοιβαίων συμφερόντων μας, αλλά και της πραγματικής αλληλεγγύης που χαλυβδώνει τους δεσμούς μας.
Η σχέση αυτή συμβάλλει στην προστασία της εθνικής κυριαρχίας, της ανεξαρτησίας, της εδαφικής ακεραιότητας των δυο χωρών μας. Προάγοντας, ταυτόχρονα, την ασφάλεια, τη σταθερότητα και την ευημερία σε περιοχές κοινών συμφερόντων.
Παρέχει τη δυνατότητα για εμβάθυνση της γαλλο-ελληνικής συνεργασίας στα στρατηγικά διακυβεύματα στο πεδίο της εξωτερικής πολιτικής: σε καθαυτό στρατιωτικά ζητήματα, αλλά και στον τομέα της αμυντικής βιομηχανίας. Και εξειδικεύεται στην απόφαση της ελληνικής κυβέρνησης να αποκτήσει μαχητικά Rafale, αλλά και στη σημερινή σας ανακοίνωσή, κ. Πρωθυπουργέ, για την αγορά 3 φρεγατών Belharra που θα κατασκευαστούν στη Γαλλία, στο Lorient.
Ενδείξεις, δηλαδή, εμπιστοσύνης και αποδείξεις της ποιότητας των σχέσεων μας. Θα μεριμνήσουμε επίσης, από κοινού, για την εντατικοποίηση της συνεργασίας μας στη βιομηχανία, κάτι που θα μας δώσει την δυνατότητα να μεγιστοποιήσουμε την παρουσία μας και να ενισχύσουμε τη βιομηχανική συνεργασία μας, δημιουργώντας θέσεις εργασίας και στις δύο χώρες.
Η στρατηγική αυτή σχέση διέπεται από απόλυτη συνοχή και τηρεί πλήρως τις δεσμεύσεις μας έναντι της ΕΕ και του ΝΑΤΟ. Και τούτο μας δίνει τη δυνατότητα να προστατεύσουμε αποτελεσματικότερα τις επικράτειές μας, αλλά και να δράσουμε αποτελεσματικότερα, πιο συντονισμένα, για την ειρήνη και την ασφάλεια στη Μεσόγειο, τη Μέση Ανατολή, την Αφρική και τα Βαλκάνια.
Συμβάλλει, με τον τρόπο αυτό, στην ευρωπαϊκή ανεξαρτησία, την ενίσχυση της κυριαρχίας της Ευρώπης, και τη διεθνή ειρήνη και ασφάλεια. Αυτή η εταιρική σχέση δεν στρέφεται εναντίον κανενός, αλλά μας επιτρέπει να δράσουμε αποτελεσματικότερα και στενότερα, μαζί, για την ειρήνη, τη συνεργασία, τη σταθερότητα.
Είναι σαφές, λοιπόν, ότι μοιραζόμαστε σε βάθος ένα κοινό όραμα, για όλες τις περιοχές που μόλις ανέφερα, ένα όραμα για τα συμφέροντά μας, τη σταθερότητα. Αλλά και τη βούληση να δράσουμε από κοινού.
Υπό αυτό το πρίσμα, αυτή η εταιρική σχέση υπηρετεί την κοινή μας γραμμή, την προσήλωση στις μάχες που δίνουμε από κοινού, στα ευρωπαϊκά θέματα, από τη στιγμή που εκλεγήκατε, κ.Πρωθυπουργέ. Το έχουμε, άλλωστε, υπενθυμίσει επανειλημμένα, είτε πρόκειται για την τεχνολογική ανεξαρτησία της Ευρώπης, είτε πρόκειται για μεγαλύτερη ευρωπαϊκή στρατιωτική δραστηριοποίηση, είτε πρόκειται για την ανάγκη να βρεθούμε στην πρώτη γραμμή, στις ζωτικής σημασίας για εμάς μάχες.
Και όλα αυτά εγγράφονται- το έδειξε τόσο εύγλωττα η έκθεση που εγκαινιάσαμε χθες στο Λούβρο – σε μια σχέση βαθιά ριζωμένη στην ιστορία μας.
Το υπενθύμισα και χθες: η Ελλάδα ήταν ένας πολιτισμός πριν καν γίνει έθνος κράτος. Ένας πολιτισμός που μας ενέπνευσε και μας διαμόρφωσε.
Η Ελλάδα είναι, επίσης, εκείνο το έθνος-κράτος που διέγραψε, μέσα σε δύο αιώνες, μια μοναδική πορεία. Κατέκτησε την ανεξαρτησία του και βρέθηκε στην καρδιά της Ευρώπης: με τις ιδέες του, με το φαντασιακό του, με τον πολιτισμό του, με την τέχνη του. Ένα έθνος στη ζωντανή καρδιά της Ευρώπης.
Εδώ και δύο αιώνες, η Γαλλία αγωνίστηκε για τα ιδανικά της ανεξαρτησίας και της ελευθερίας της Ελλάδας. Και θα συνεχίσει να το κάνει.
Γιατί δεν πρόκειται μόνο για τη φιλία μεταξύ των λαών και των εθνών μας. Αλλά για ένα κομμάτι της ίδιας της ύπαρξής μας, για τον λαό σας, όπως και για τον δικό μας.
Για όλους αυτούς τους λόγους, τούτη η εταιρική σχέση συνδέεται πραγματικά με την ίδια την ιστορία μας, με τις μεγάλες δεσμεύσεις μας. Και αποτελεί εκείνο που πραγματικά έχουν ανάγκη οι χώρες μας, η ήπειρός μας, στον αιώνα που ανοίγεται μπροστά μας.
Σας ευχαριστώ, λοιπόν, κύριε Πρωθυπουργέ, εσάς, αλλά και τους υπουργούς και τους συνεργάτες σας που σας συνοδεύουν και εργάστηκαν μαζί με τους δικούς μου (υπουργούς και συνεργάτες) για τη Διακήρυξη αυτή.
Σας εκφράζω, επίσης, τη χαρά μας για την παρουσία σας, χθες και σήμερα, στο Παρίσι, αλλά και για την υπογραφή αυτής της συμφωνίας, η οποία θα σημαδέψει την κοινή μας ιστορία.
Θα ήθελα επίσης να σας εκφράσω την αλληλεγγύη μας. Ήμασταν στο πλευρό σας όταν ήταν έκδηλη η ανησυχία, πριν από έναν χρόνο, αλλά και όταν μαίνονταν οι πυρκαγιές αυτό το καλοκαίρι. Είμαστε δίπλα σας αυτές τις δύσκολες ώρες και μέρες: ξέρω ότι σε λίγο θα μας αφήσετε για να μεταβείτε στο Ηράκλειο που χτυπήθηκε από τον σεισμό.
Δεχθείτε, σας παρακαλώ, για μία ακόμη φορά, την αλληλεγγύη της Γαλλίας και σε αυτή τη δοκιμασία.
Σας ευχαριστώ για τη φιλία σας, την προσήλωσή σας και για το θάρρος σας, το θάρρος του ελληνικού λαού.
Σας ευχαριστώ κύριε Πρωθυπουργέ. Laurence Benhamou (AFP): Κύριε Πρόεδρε, δεν έχετε ακόμα τοποθετηθεί σχετικά με την κρίση AUKUS και το ζήτημα της ακύρωσης της αγοράς των υποβρυχίων μας. Θα ήθελα να σας ρωτήσω για τα συμπέρασματά σας για τη θέση της Γαλλίας και της γαλλικής αμυντικής βιομηχανίας στην περιοχή αυτή. Οι ΗΠΑ διεκδικούσαν, άλλωστε, και αυτές το συμβόλαιο για τις ελληνικές φρεγάτες. Οι ΗΠΑ αποσύρθηκαν, ως ένδειξη κατευνασμού, από τη διεκδίκηση του συμβολαίου αυτού; Emmanuel Macron: Το σημαντικό σήμερα είναι η υπογραφή της συμφωνίας που βρίσκεται στην καρδιά της ευρωπαϊκής μας στρατηγικής. Είχα την ευκαιρία, μετά την επικοινωνία μου με τον Πρόεδρο Biden, να τοποθετηθώ σχετικά με το ζήτημα του Ινδο-Ειρηνικού και το αυστραλιανό συμβόλαιο. Απαντώντας στην ερώτησή σας, θα ήθελα να επισημάνω δυο πράγματα. Η επιλογή της Αυστραλίας δεν μεταβάλλει καθόλου τη στρατηγική της Γαλλίας στην περιοχή του Ινδο-Ειρηνικού. Την είχαμε ανακοινώσει στις αρχές του 2018 στην Ινδία. Έχουμε πολλούς εταίρους στην περιοχή. Και, επίσης, και σε αυτή την περιοχή, η Ιστορία και η Γεωγραφία είναι, θα έλεγα, πείσμονες. Η Γαλλία αποτελεί μια σημαντική δύναμη στον Ινδο-Ειρηνικό, πέρα και πάνω από οποιοδήποτε εξοπλιστικό συμβόλαιο.
Στην περιοχή αυτή ζουν πάνω από ένα εκατομμύριο συμπατριώτες μας και σταθμεύουν πάνω από 8.000 στρατιώτες μας. Που συμμετέχουν, άλλωστε, σε πολλές κοινές επιχειρήσεις που διεξάγουμε με εταίρους μας στην περιοχή.
Η επιλογή, συνεπώς, της Αυστραλίας, της οποίας, άλλωστε, οι συνέπειες μένει να εκδηλωθούν στις επόμενες εβδομάδες, δεν επηρεάζει τη γαλλική στρατηγική στον Ινδο-Ειρηνικό. Η στρατηγική αυτή συζητήθηκε, μετά την παρουσίασή της το 2018, σε ευρωπαϊκό επίπεδο. Έγινε δεκτή και εκφράστηκε, πάλι σε ευρωπαϊκό επίπεδο, πριν από περίπου 15 μέρες. Υφίσταται, λοιπόν, μια ευρωπαϊκή στρατηγική για τον Ινδο-Ειρηνικό, με την οποία συντασσόμαστε.
Δεύτερον, το συμβόλαιο με την Αυστραλία αποτελούσε σημαντικό εμπορικό συμβόλαιο. Ο αρμόδιος υπουργός και τα στελέχη των εμπλεκόμενων επιχειρήσεων μπορούν να σας διαφωτίσουν περισσότερο. Ουσιαστικά, όμως, το συμβόλαιο αυτό είχε έναν στόχο, στρατηγικό και βιομηχανικό: την κατασκευή ενός στόλου υποβρυχίων στην Αυστραλία για τους Αυστραλούς. Τα οφέλη, συνεπώς, για τη γαλλική βιομηχανία θα ήταν περιορισμένα: μερικές εκατοντάδες θέσεις εργασίας, κυρίως στο κομμάτι του σχεδιασμού και της ανάπτυξης. Αυτά μπορώ να σας πω σχετικά.
Όσο για την αμερικανική υποψηφιότητα για τις ελληνικές φρεγάτες, δεν είναι δική μου αρμοδιότητα να απαντήσω: την απόφαση έλαβε ο έλληνας Πρωθυπουργός, ο οποίος και χειρίζεται την υπόθεση. Ας μη μιλάμε λοιπόν για πιθανούς ανταγωνιστές. Αυτά θα ήθελα να πω επ’ αυτού. Και να προσθέσω ότι, ανεξάρτητα από το ζήτημα αυτό, η συμφωνία που υπογράφουμε σήμερα εγκαινιάζει, κατά τη γνώμη μου, μια δομική εταιρική σχέση, που ευθυγραμμίζεται με τη βαθύτερη ουσία μας – αναφερθήκαμε, και οι δύο, στη δύναμη της Ιστορίας- αντλεί όλα τα διδάγματα από το τρέχον γεωπολιτικό περιβάλλον, ιδιαίτερα της Ανατολικής Μεσογείου, και συνάδει, επίσης, με τις πολιτικές που προκρίναμε και αναλάβαμε κατά το καλοκαίρι του 2020. Όλα αυτά, λοιπόν, έρχονται από πολύ πιο μακριά. Sylvie Corbet (AP): Κύριε Πρόεδρε, θα ήθελα να επανέλθω στην απάντησή σας στην ερώτηση της συναδέλφου μου. Το συμβόλαιο για τα αυστραλιανά υποβρύχια επεφύλαξε μείζονες συνέπειες για τις σχέσεις ΗΠΑ- Γαλλίας. Πώς θα σχολιάζατε το συγκεκριμένο ζήτημα; Πόσο πιθανή είναι πιθανή μια «συμφιλίωση», μετά και την τηλεφωνική σας επικοινωνία με τον Πρόεδρο Biden; Επανέρχομαι, επίσης, στην αμυντική συμφωνία με την Ελλάδα. Η συμφωνία ανακοινώθηκε υπό συνθήκες έντασης με την Τουρκία. Δεν ανησυχείτε ότι οι εξοπλισμοί αυτοί ίσως οδηγήσουν σε μια κλιμάκωση στο Ανατολική Μεσόγειο; Emmanuel Macron: Όσον αφορά το πρώτο σκέλος της ερώτησής σας, είχα την ευκαιρία να τοποθετηθώ, μέσω δελτίου τύπου, για τη συνομιλία μου με τον Πρόεδρο Biden. Δεν υπάρχει κάτι νεότερο έκτοτε. Ο Πρέσβης της Γαλλίας στην Ουάσινγκτον θα αναχωρήσει αύριο με μια σαφή εντολή: να προετοιμάσει το έδαφος για την επανέναρξη της σχέσης. Στη βάση, λοιπόν, της συνομιλίας που είχα με τον πρόεδρο Biden και όσων ακολουθήσουν- θα επικοινωνήσουμε εκ νέου στα μέσα Οκτωβρίου- θα καθορίσουμε τους όρους της επανέναρξης της σχέσης μας.
Για το δεύτερο σκέλος της ερώτησής σας. Δεν έχω την αίσθηση ότι ήταν η Ελλάδα που επέδειξε πολεμοχαρή διάθεση το καλοκαίρι του 2020 στην Ανατολική Μεσόγειο. Θεωρώ καθήκον μας, ως Ευρωπαίων, να δείξουμε την αλληλεγγύη μας προς κάθε κράτος μέλος. Αυτό έκανε η Γαλλία το καλοκαίρι του 2020, αυτό εδραιώνουμε σήμερα με τη νέα στρατηγική εταιρική σχέση. Η Ελλάδα βρίσκεται στην εμπροσθοφυλακή μιας ανήσυχη περιοχή, στην οποία διακυβεύονται μείζονα ενεργειακά και γεωπολιτικά συμφέροντα για την Ελλάδα, για την Ευρώπη, για τη Γαλλία. Είναι, λοιπόν, θεμιτό να αναλάβουμε δεσμεύσεις. Για να βοηθήσουμε, αφενός την Ελλάδα να εξοπλιστεί, ώστε να διασφαλίσει τον σεβασμό των συμφερόντων της και της εδαφικής της ακεραιτότητας. Για να συνεργαστούμε, αφετέρου, προκειμένου να την προστατεύσουμε σε περίπτωση εισβολής, επίθεσης ή επιθετικής συμπεριφοράς. Αυτή είναι η ιδέα μου για τη φιλία, την ευρωπαϊκή ανεξαρτησία, την εδαφική κυριαρχία της Ευρώπης.
Σε ένα γενικότερο πλαίσιο, οι ερωτήσεις σας, οι 4 ερωτήσεις που υποβάλατε, με υποχρεώνουν σε δύο απλές παρατηρήσεις. Πρώτον, οι Ευρωπαίοι θα πρέπει να πάψουν να είναι αφελείς. Όταν δεχόμαστε πίεση από μέρους δυνάμεων οι οποίες ενίοτε σκληραίνουν τη στάση τους, το να αντιδρούμε, το να δείχνουμε ότι έχουμε και την ισχύ και την ικανότητα να αμυνθούμε δεν ισοδυναμεί με κλιμάκωση, αλλά με απαίτηση σεβασμού.
Δεύτερον. Οι ΗΠΑ αποτελούν ιστορικούς και μεγάλους μας συμμάχους. Είμαστε, και θα παραμείνουμε, σύμμαχοι στο πεδίο των αξιών. Επιβάλλεται, όμως, η διαπίστωση ότι εδώ και πάνω από δέκα χρόνια οι ΗΠΑ αναδιπλώνονται πολύ περισσότερο στον εαυτό τους και επαναπροσανατολίζουν τα στρατηγικά τους συμφέροντα προς την Κίνα και τον Ειρηνικό. Είναι, ασφαλώς, δικαίωμά τους, πρόκειται για τη δική τους κυριαρχία. Και σέβομαι την κυριαρχία των λαών. Θα φανούμε, όμως, και πάλι αφελείς, ή μάλλον θα διαπράξουμε ένα τεράστιο λάθος, αν δεν θελήσουμε να βγάλουμε τα δικά μας συμπεράσματα από αυτή την αλλαγή στάσης.
Με τον ίδιο πραγματισμό, με την ίδια διαύγεια για τη δική μας ανεξαρτησία, οφείλουμε, ως Ευρωπαίοι, να αναλάβουμε το μερίδιο που μας αναλογεί όσον αφορά τη δική μας προστασία. Δεν πρόκειται για εναλλακτική της συμμαχίας μας με τις ΗΠΑ, ούτε για υποκατάστατό της. Πρόκειται, αντιθέτως, για την ενδυνάμωση του ευρωπαϊκού πυλώνα στο πλαίσιο του ΝΑΤΟ και για τη συνειδητοποίηση ότι πρέπει να αναλάβουμε, μόνοι μας, μεγαλύτερη ευθύνη για την προστασία μας. Νομιμοποιούμαστε και υποχρεούμαστε να το πράξουμε. "
2021-09-28,27562,https://www.primeminister.gr/2021/09/28/27562,Ενημερωτικό σημείωμα για τη συμμετοχή του Πρωθυπουργού Κυριάκου Μητσοτάκη στα εγκαίνια έκθεσης στο Λούβρο μαζί με τον Πρόεδρο της Γαλλίας Emmanuel Macron | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης εγκαινίασε το βράδυ της Δευτέρας, από κοινού με τον Πρόεδρο της Γαλλίας Emmanuel Macron, την έκθεση τέχνης Paris – Athènes, Naissance de la Grèce moderne 1675 ‐ 1919 (Παρίσι – Αθήνα, η γέννηση της σύγχρονης Ελλάδας 1675 ‐ 1919), στο Μουσείο του Λούβρου. Ο Πρωθυπουργός, στο πλαίσιο κοινών δηλώσεων με τον Πρόεδρο Macron, δήλωσε: «Είναι πραγματική χαρά, κυρίες και κύριοι, που βρίσκομαι μαζί σας σήμερα στο Λούβρο όπου εγκαινιάζεται μια πολύ ιδιαίτερη, πολυεπίπεδη έκθεση για τον εορτασμό των 200 χρόνων από την έναρξη της Ελληνικής Επανάστασης. Είναι, όντως, αλήθεια ότι όταν οι Έλληνες ξεσηκώθηκαν εναντίον της Οθωμανικής Αυτοκρατορίας, οι πιθανότητές να εξασφαλίσουν την ελευθερία τους ήταν περιορισμένες. Πολεμούσαν κόντρα στις πιθανότητες. Και αν δεν υπήρχε η συνεισφορά των ξένων δυνάμεων, συμπεριλαμβανομένης της Γαλλίας, η δημιουργία του πρώτου έθνους – κράτους στο νοτιοανατολικό άκρο της Ευρώπης δεν θα μπορούσε να γίνει πραγματικότητα. Και μέρος αυτής της έκθεσης είναι επίσης ένα ευχαριστώ σε όλους εκείνους που συνέβαλαν για να επιτευχθεί ο σκοπός της ελληνικής ανεξαρτησίας. Και φυσικά, η Γαλλία ήταν πάντα εκεί από την αρχή. Πιστεύω πως μας συγκινεί όλους το γεγονός ότι κατά τη διάρκεια της Επανάστασης, έργα τέχνης δημιουργήθηκαν γι’ αυτό το σκοπό και πωλήθηκαν σε δημοπρασίες για τη χρηματοδότηση του Αγώνα της Ανεξαρτησίας. Και είναι όντως ενδεικτικό, θεωρώ, ότι ίσως ο πιο εμβληματικός πίνακας που κινητοποίησε την κοινή γνώμη για να στηρίξει τον αγώνα των Ελλήνων, “Η Σφαγή της Χίου,” έχει πλέον αποκατασταθεί στα αρχικά του χρώματα, με τρόπο εξαιρετικό. Και μπορείτε πλέον να το δείτε στο Μουσείο του Λούβρου. Πράγματι, αυτά τα 200 χρόνια απεικονίζουν την περίπλοκη ιστορία της δημιουργίας του ελληνικού έθνους-κράτους και τη συνεχή πάλη των ανθρώπων που θεωρούσαν εαυτούς “φύλακες” ενός από τους σημαντικότερους αρχαίους πολιτισμούς του κόσμου. Πάσχιζαν να διατηρήσουν, με τη δημιουργία της νεοσύστατης χώρας τους, το πνεύμα του Ορθόδοξου Χριστιανισμού, ο οποίος κράτησε τον Ελληνισμό και το Ελληνικό Πνεύμα ζωντανό στα δύσκολα χρόνια της οθωμανικής κατοχής. Συμφιλίωσαν αυτές τις ιστορικές καταβολές με την επιθυμία της δημιουργίας ενός πραγματικά σύγχρονου ευρωπαϊκού έθνους- κράτους. Και νομίζω ότι είναι ακριβώς η πολυπλοκότητα αυτού του ταξιδιού, αυτού του ταξιδιού 200 ετών, που αντικατοπτρίζεται τόσο λαμπρά σε αυτή την υπέροχη έκθεση. Και θα ήθελα να ευχαριστήσω και πάλι όλους τους συντελεστές, όλα τα μουσεία από τη Γαλλία και την Ελλάδα που προσέφεραν τα έργα τέχνης τους για να παρουσιάσουν αυτή τη συναρπαστική, αυτή την πολύ μοναδική ιστορία. Και πιστεύω ότι θα άρμοζε, κ. Πρόεδρε, να κάνουμε ένα βήμα πίσω και να σκεφτείτε ότι όταν η Γαλλία γιόρτασε τα 200 χρόνια της, το έκανε σε μια εποχή βαθιών σεισμικών ιστορικών αλλαγών το 1989, όταν το Τείχος του Βερολίνου κατέρρεε, όταν κάποιοι πίστευαν ότι έφτασε το τέλος της Ιστορίας. Όταν ουσιαστικά η Ανατολική Ευρώπη απελευθερώθηκε. Τολμώ όμως να πω ότι γιορτάζουμε επίσης τα 200 χρόνια ανεξαρτησίας μας σε μια άλλη απολύτως κρίσιμη περίοδο, όταν εμφανίζονται νέες προκλήσεις, με πιο σημαντική αυτή της Κλιματικής Αλλαγής, όταν πάλι η συλλογική αντίδραση είναι απολύτως απαραίτητη. Και ίσως το επόμενο κεφάλαιο της ελληνικής Ιστορίας, το επόμενο κεφάλαιο της γαλλικής Ιστορίας θα εξαρτάται σε μεγάλο βαθμό από την ικανότητά μας να προσθέσουμε στις εθνικές μας ταυτότητες, οι οποίες δημιουργήθηκαν μέσα από δύσκολους αγώνες, ένα επιπλέον στρώμα. Και αυτό είναι η ευρωπαϊκή ταυτότητα για την οποία αγωνίζομαι συνεχώς τόσο εγώ όσο και ο Γάλλος Πρόεδρος. Θα ήθελα λοιπόν να σας ευχαριστήσω ξανά για την οργάνωση αυτής της έκθεσης. Ήταν μια δύσκολη χρονιά για εμάς. Δεν καταφέραμε να γιορτάσουμε τα 200 χρόνια ακριβώς όπως θέλαμε λόγω Covid. Αλλά καθώς η χρονιά τελειώνει, είμαι πολύ χαρούμενος που οι επισκέπτες του Λούβρου θα έχουν τη δυνατότητα να εκτιμήσουν μέσω αυτής της έκθεσης, τους ισχυρούς δεσμούς μεταξύ Γαλλίας και Ελλάδας και τη συμβολή της Γαλλίας στη δημιουργία του σύγχρονου ελληνικού έθνους-κράτους. Σας ευχαριστώ πολύ». Από την πλευρά του, ο Πρόεδρος Macron, μίλησε με πολύ θερμά λόγια για τη σχέση της Γαλλίας με την Ελλάδα, τονίζοντας μεταξύ άλλων ότι «η Ελλάδα ήταν ένας πολιτισμός πριν καν γίνει έθνος – κράτος. Αυτό είναι βαρύ φορτίο, αλλά είναι κάτι που μας ενέπνευσε». «Για τη Γαλλία», συνέχισε ο Emmanuel Macron, «ήταν αυτονόητο ότι θα προσέφερε τη στήριξή της για τον Αγώνα για Ανεξαρτησία της Ελλάδος, ότι θα στηρίζαμε την Ελλάδα σε κάθε της βήμα, καθώς η Ελλάδα είναι η εστία του πολιτισμού. Από αυτόν τον πολιτισμό αντλούμε τις ρίζες μας, τη φαντασία μας, αλλά και τα σημεία αναφοράς μας, είτε είναι καλλιτεχνικά, είτε φιλοσοφικά και άλλα». Η σημασία της έκθεσης Πρόκειται για την πρώτη μεγάλη έκθεση που φιλοξενείται στο Λούβρο την φθινοπωρινή περίοδο, με την υποστήριξη της Εθνικής Πινακοθήκης. Η έκθεση διοργανώνεται με αφορμή τη συμπλήρωση 200 ετών από την έναρξη της ελληνικής επανάστασης και εξετάζει επιρροές που συνδιαμόρφωσαν τον χαρακτήρα της Ελλάδας από το 17ο έως τον 20ο αιώνα, από την βυζαντινή κληρονομιά και την ορθοδοξία έως το ευρωπαϊκό πνεύμα της Αναγέννησης, του Διαφωτισμού και του φιλελληνισμού. Στα εγκαίνια παρέστησαν ο Υφυπουργός Πολιτισμού και Αθλητισμού αρμόδιος για Θέματα Σύγχρονου Πολιτισμού Νικόλας Γιατρομανωλάκης, ο Δήμαρχος Αθηναίων Κώστας Μπακογιάννης και η Διευθύντρια της Εθνικής Πινακοθήκης, Μαρίνα Λαμπράκη-Πλάκα. Συνάντηση με την Γενική Διευθύντρια της UNESCO Νωρίτερα, ο Πρωθυπουργός συναντήθηκε με την Γενική Διευθύντρια της UNESCO, Audrey Azoulay, στην έδρα του οργανισμού στο Παρίσι. Κατά τη διάρκεια της συνάντησης εξετάστηκαν το έργο και οι προτεραιότητες της UNESCO για την προώθηση της διεθνούς συνεργασίας στα πεδία της εκπαίδευσης, των επιστημών και του πολιτισμού και οι αναγκαίες δράσεις για τη διασφάλιση της απρόσκοπτης πρόσβασης στην εκπαίδευση για όλους, ειδικά λόγω και των συνεπειών που επέφερε η πανδημία στη λειτουργία των σχολείων ανά τον κόσμο. Ο κ. Μητσοτάκης και η κα Azoulay συζήτησαν την πρωτοβουλία που έχει αναλάβει η Ελλάδα για την προστασία της πολιτιστικής κληρονομιάς από τις επιπτώσεις της κλιματικής αλλαγής. Ο Πρωθυπουργός ευχαρίστησε την επικεφαλής της UNESCO για τη συνεχή στήριξη του εγχειρήματος από τον οργανισμό και επισήμανε ότι οι καταστροφικές πυρκαγιές που εκδηλώθηκαν το φετινό καλοκαίρι σε πολλές χώρες της Μεσογείου -λίκνο δεκάδων μεγάλων πολιτισμών της αρχαιότητας- αποδεικνύουν την ανάγκη για άμεση δράση. Στο πλαίσιο αυτό, ο Κυριάκος Μητσοτάκης προσκάλεσε την κα Azoulay να λάβει μέρος στη διάσκεψη κορυφής που προγραμματίζει η Ελλάδα για το θέμα αυτό, το 2022. Κατά τη συνάντηση συζητήθηκε επίσης η μετατροπή της Αγίας Σοφίας και της Μονής της Χώρας σε τεμένη από την Τουρκία, επιλογή που έρχεται σε πλήρη αντίθεση με τον χαρακτήρα τους ως μνημεία με παγκόσμια πολιτιστική ακτινοβολία. Ο Κυριάκος Μητσοτάκης χαιρέτισε την στάση που τήρησε η UNESCO στο ζήτημα, ενώ παράλληλα ζήτησε τη συνέχιση των προσπαθειών που γίνονται στο πλαίσιο της UNESCO για την επιστροφή των Γλυπτών του Παρθενώνα στην Ελλάδα. Στη συνάντηση μετείχαν, από Ελληνικής πλευράς, η Μόνιμη Αντιπρόσωπος της Ελλάδας στην UNESCO Μαρία Διαμαντοπούλου, ο Αναπληρωτής Μόνιμος Αντιπρόσωπος Νίκος Στεργιούλας και η Πρέσβειρα Καλης Θελήσεως της UNESCO, Μαριάννα Βαρδινογιάννη. "
2021-09-17,27473,https://www.primeminister.gr/2021/09/17/27473,Δήλωση του Πρωθυπουργού Κυριάκου Μητσοτάκη μετά την ολοκλήρωση των εργασιών της Συνόδου Κορυφής EUMED 9 | Ο Πρωθυπουργός της Ελληνικής Δημοκρατίας,"Κυρίες και κύριοι, Με ξεχωριστή χαρά υποδέχομαι σήμερα, στην Αθήνα, τους επτά αρχηγούς κρατών και κυβερνήσεων του Ευρωπαϊκού Νότου, όπως και τον Υπουργό Εξωτερικών που εκπροσωπεί τον φίλο Πρωθυπουργό της Πορτογαλίας. Και για πρώτη φορά, μάλιστα, συμμετέχουν και οι Πρωθυπουργοί της Σλοβενίας και της Κροατίας. Η 8η Σύνοδος λοιπόν του MED 9, όπως ονομάζεται από εδώ και στο εξής, είναι γεγονός. Και με τα συμπεράσματά της να καθρεφτίζονται και στο χώρο που σήμερα μας φιλοξενεί. Ένα εμβληματικό τοπόσημο της σύγχρονης Αθήνας, έτοιμης να αναμετρηθεί με το μέλλον, πάντα όμως κάτω από την αύρα της αιώνιας πυξίδας μας, της Ακρόπολης, και δίπλα στο κύμα της θάλασσας που μας ενώνει όλους, τη Μεσόγειο. Δεν πιστεύω ότι πρόκειται για απλούς συμβολισμούς αλλά για κρίσιμες αντιστίξεις στα πραγματικά ζητούμενα της συγκυρίας. Γιατί στην πόλη όπου γεννήθηκε, η Δημοκρατία καλείται τώρα να αναβαθμιστεί για να αντιμετωπίσει τις προκλήσεις του αυταρχισμού και του λαϊκισμού. Ενώ η Μεσόγειος του πολιτισμού, των ανοιχτών οριζόντων και της ευημερίας, μάς ζητά να προστατεύσουμε την ειρήνη και την ασφάλεια γύρω της, αλλά και την ίδια την ισορροπία στο οικοσύστημα που ζει στα νερά της. Ακριβώς γι’ αυτό και η Ελλάδα πρόσθεσε στην ατζέντα μας το κρίσιμο ζήτημα της κλιματικής κρίσης και η παρουσία της Προέδρου της Ευρωπαϊκής Επιτροπής, της Ursula von der Leyen, στη σχετική συζήτηση, υπογραμμίζει την προτεραιότητα που έχει το θέμα και που απασχολεί συνολικά τα κράτη-μέλη της Ένωσής μας. Ειδικά οι καταστροφικές φωτιές του φετινού καλοκαιριού, που χτύπησαν ιδιαίτερα την Ελλάδα, την Ιταλία, την Κύπρο, δεν άφησαν τελικά αλώβητη καμία μεσογειακή χώρα. Την ίδια ώρα βέβαια που ο ευρωπαϊκός Βορράς δοκιμαζόταν από θανατηφόρες πλημμύρες. Είναι η καλύτερη απόδειξη, η ισχυρότερη απόδειξη, ότι η περιβαλλοντική κρίση μάς αφορά όλους. Είναι και ένα σήμα συναγερμού ότι αυτή αποβιβάστηκε ήδη στις ακτές μας. Και καθώς ο κίνδυνος είναι κοινός, κοινή θα πρέπει να είναι και η άμυνά μας. Οι κατευθύνσεις που δίνει, λοιπόν, η Διακήρυξη των Αθηνών για το περιβάλλον, που προσυπογράψαμε, σήμερα είναι σαφείς. Συντονιζόμαστε οι εννέα χώρες του ευρωπαϊκού Νότου για να προστατεύσουμε τα δάση μας και τις θάλασσές μας. Διεκδικούμε -και συμφωνήσαμε σε αυτό- έναν ισχυρότερο μηχανισμό Πολιτικής Προστασίας. Προχωρούμε στην ανταλλαγή τεχνολογίας και μέσων πρόληψης για να αντιμετωπίσουμε τις επιθέσεις της φύσης. Προωθούμε, προφανώς, τους ευρωπαϊκούς στόχους, τη γρήγορη απεξάρτηση από τα ορυκτά καύσιμα, τις επενδύσεις σε ήπιες πηγές ενέργειας, την προστασία της θάλασσας από τη μόλυνση και -όπως συζητήσαμε και με τον φίλο Emmanuel Macron στη Μασσαλία- από την υπεραλίευση. Και βέβαια ζητάμε να αντιμετωπίσουμε και από κοινού, σε ευρωπαϊκό επίπεδο, την πρόκληση των αυξημένων τιμών του φυσικού αερίου καθώς αυτές έχουν επιπτώσεις τελικά στις τιμές του ρεύματος για όλες τις οικονομίες μας. Φίλες και φίλοι, τα νέα στοιχήματα δεν επισκιάζουν, ωστόσο, τις παλιές προκλήσεις. Και από αυτές που εξετάσαμε επιτρέψτε μου πολύ σύντομα να επισημάνω μόνο ορισμένες. Θεμελιώδης προτεραιότητα όλων μας παραμένει η ασφάλεια και η σταθερότητα σε όλο το εύρος της Μεσογείου, με βάση πάντα το Διεθνές Δίκαιο, τη Σύμβαση για το Δίκαιο της Θάλασσας που οι χώρες μας, όλες, έχουν υπογράψει και τιμούν. Και την εφαρμογή της οποίας βέβαια όχι απλά απαιτούν, αλλά και εγγυώνται. Αυτό αφορά όλες τις χώρες, αφορά και τη γειτονική Τουρκία, η οποία είναι καιρός πια να εγκαταλείψει την επιθετική συμπεριφορά απέναντι στην Κύπρο, στην Ελλάδα, αλλά και συνολικά στην περιοχή. Οι σχέσεις της Ευρώπης με την Άγκυρα, άλλωστε, καταγράφονται πια αναλυτικά σε όλα τα πρόσφατα συμπεράσματα των Ευρωπαϊκών Συμβουλίων και τώρα στέλνουν και τα μεσογειακά κράτη το δικό τους μήνυμα. Πρόκειται για μία ακόμα παράμετρο η οποία αναδεικνύει την αναγκαιότητα της στρατηγικής αυτονομίας της Ευρώπης, τη χάραξη του δικού της δρόμου στην άμυνα, στην ασφάλεια, στην ενέργεια, στην οικονομία, στην υγεία. Είναι προβλήματα που θέτουν, πια, επιτακτικά στο τραπέζι τα ίδια τα γεγονότα αλλά και οι πρόσφατες αναδιατάξεις στην παγκόσμια σκακιέρα. Είναι μία επιλογή που, προφανώς, προϋποθέτει νέους συνδυασμούς στο πλέγμα των συμμαχιών μας. Αλλά προβάλει, πλέον, ως αδήριτος στόχος και για την επίτευξή του η Ελλάδα θα βρεθεί στην πρώτη γραμμή. Η πολιτική μας διακήρυξη είναι επίσης ξεκάθαρη απέναντι σε υβριδικές απειλές, όπως η εκμετάλλευση των μεταναστευτικών ροών και η μετατροπή τους σε μοχλό πίεσης για άλλους στόχους. Είναι κάτι που παραβιάζει, προφανώς, τα δικαιώματα του ανθρώπου, ένα ζήτημα το οποίο αποκτά όμως νέα χαρακτηριστικά στη σκιά των πρόσφατων εξελίξεων στο Αφγανιστάν.
Συνεπώς, σήμερα περισσότερο παρά ποτέ, είναι επιτακτική η εξάρθρωση των παράνομων δικτύων διακίνησης ανθρώπων. Τα εξωτερικά σύνορα της Ευρώπης πρέπει να προστατευτούν και ναι, πρέπει να εντατικοποιηθεί και η συνεργασία μας με χώρες που βρίσκονται πιο κοντά στο Αφγανιστάν, όπως η Τουρκία, προκειμένου οι πρόσφυγες να μπορούν να μείνουν πιο κοντά στις εστίες τους. Ένα, όμως, είναι βέβαιο. Δεν θα επιτρέψουμε την επανάληψη του φαινομένου των ανεξέλεγκτων μεταναστευτικών ροών που βιώσαμε το 2015. Ο Ευρωπαϊκός Πυλώνας Κοινωνικών Δικαιωμάτων ήταν και αυτό θέμα στην ατζέντα μας. Αναγνωρίζουμε ότι δεν υπάρχει ανάπτυξη χωρίς κοινωνική συνοχή, δεν υπάρχει όμως ούτε ατομική ευημερία χωρίς ασφαλείς και ακμαίους πολίτες. Συνεπώς, η μετά Covid εποχή απαιτεί σταθερό βηματισμό, τόσο στο μέτωπο της δημόσιας υγείας όσο και σε εκείνο της οικονομίας. Σχετικά με το πρώτο χαιρετήσαμε την ευρωπαϊκή εμβολιαστική στρατηγική και δεν υπάρχει πια καμία αμφιβολία ότι ο κίνδυνος σε όλες τις χώρες μας περιορίζεται πρωτίστως στους πολίτες που δεν έχουν εμβολιαστεί. Θα επιμείνουμε σε αυτήν, θα επιμείνουμε να κερδίσουμε την μάχη της πειθούς, γιατί η πρόκληση της προστασιας της δημόσιας υγείας παραμένει πανευρωπαϊκή. Σε ό,τι αφορά το δεύτερο, νομίζω ότι κοινή μας θέση είναι ότι η οικονομική και κοινωνική δραστηριότητα δεν μπορούν να ανασταλούν για ακόμα μια φορά στις χώρες μας. Πολύ περισσότερο όταν όλες οι χώρες του μεσογειακού Νότου -από τις πρώτες και η Ελλάδα- έχουν ήδη τεθεί σε τροχιά ανάπτυξης. Το άμεσο στοίχημα, λοιπόν, είναι να συνεχιστεί η οικονομική πρόοδος παράλληλα με την εξάπλωση των εμβολιασμών, ενώ το επόμενο που θα μας απασχολήσει σε λίγο καιρό θα είναι το νέο Σύμφωνο Σταθερότητας. Θα πρέπει να αξιοποιεί θετικά τις εμπειρίες του προηγούμενου, αποφεύγοντας όμως τις αστοχίες του. Άλλωστε, ειδικά ο ευρωπαϊκός Νότος απέδειξε ότι δεν έχει ανάγκη από λιτότητα αλλά προοπτική και αυτήν είμαστε έτοιμοι να υπηρετήσουμε. Κυρίες και κύριοι, κλείνω με την εξής παρατήρηση: Ο Νότος της Ευρώπης έχει την παράδοση του παρελθόντος, έχει την ισχύ του παρόντος, αλλά και τη δυναμική του μέλλοντος. Μπορεί, λοιπόν, να μεταφέρει τη δροσιά της Μεσογείου στην Κεντρική, την Ανατολική, τη Βόρεια πλευρά της κοινής μας πατρίδας, δίνοντας έτσι νέα πνοή στην ταυτότητά της. Ο ιστορικός Φερνάν Μπροντέλ, ανέφερε “dans son paysage physique comme dans son paysage humain, la Méditerranée hétéroclite se présente dans nos souvenirs comme une image cohérente, comme un système où tout se mélange et se recompose en une unité originale” (“στο φυσικό όπως και στο ανθρώπινο τοπίο της, η ποικιλομορφη Μεσόγειος εμφανίζεται στις αναμνήσεις μας ως μια συνεκτική εικόνα, ως ένα σύστημα όπου όλα συγχέονται και ανασυντίθενται σε μια αυθεντική ενότητα”). Ενώ ο Έλληνας ποιητής Γιώργος Σεφέρης, παραλαμβάνοντας το Νόμπελ το 1963, τόνιζε ότι “σε αυτόν τον κόσμο που ολοένα στενεύει, ο καθένας χρειάζεται τους άλλους”. Ακολουθώντας, λοιπόν, τα λόγια αυτών των δύο σπουδαίων ανθρώπων του πνεύματος, την ανάγκη για δημιουργική σύνθεση λοιπόν που προκύπτει από την κοινή δράση, νομίζω πως θα βρούμε το δρόμο που αξίζουν οι χώρες μας, η Μεσόγειος και η Ευρώπη την τρίτη δεκαετία του 21ου αιώνα. Σας ευχαριστώ. "
2021-09-17,27456,https://www.primeminister.gr/2021/09/17/27456,Δήλωση του Πρωθυπουργού Κυριάκου Μητσοτάκη πριν την έναρξη των εργασιών της Συνόδου Κορυφής των χωρών του νότου της Ευρωπαϊκής Ένωσης | Ο Πρωθυπουργός της Ελληνικής Δημοκρατίας,"Κυρίες και κύριοι, Με μεγάλη μου χαρά καλωσορίζω στην Αθήνα τους ομολόγους μου, αρχηγούς κρατών και κυβερνήσεων, στην επισήμως 1η Σύνοδο MED 9, αφου προστέθηκαν πλέον η Σλοβενία και η Κροατία. Είμαι ιδιαίτερα χαρούμενος που στην ατζέντα θα έχουμε το ζήτημα της κλιματικής κρίσης τις συνέπειες της οποίας αντιμετωπίζει η Μεσόγειος σήμερα. Θα έχουμε την ευκαιρία να υιοθετήσουμε τη Διακήρυξη της Αθήνας, η οποία θέτει τις προτεραιότητες των χωρών της Μεσογείου και του Ευρωπαϊκού Νότου, για την αντιμετώπιση της κλιματικής κρίσης, η οποία επηρεάζει ιδιαίτερα την κοινή μας θάλασσα, τη Μεσόγειο. Θα έχουμε επίσης την ευκαιρία να συζητήσουμε σημαντικά γεωπολιτικά και άλλα ζητήματα, από το Αφγανισταν έως την πανδημία Covid. Και φυσικά θα είναι μια ευκαιρία να επαναβεβαιώσουμε την προσήλωσή μας στην επίτευξη των σημαντικών στόχων που έχουμε θέσει, να έχουμε μετατρέψει την Ευρώπη στην πρώτη κλιματικά ουδέτερη ήπειρο έως τα μέσα του αιώνα. Επομένως, ελπίζω πως θα έχουμε πολύ παραγωγικές συναντήσεις και με χαροποιεί ότι καταφέραμε να διευρύνουμε το σχήμα MED 7, που πλέον περιλαμβάνει τους φίλους μας από τη Σλοβενία και την Κροατία. "
2021-09-17,27447,https://www.primeminister.gr/2021/09/17/27447,Ενημερωτικό σημείωμα για τη συνάντηση του Πρωθυπουργού Κυριάκου Μητσοτάκη με τον Πρωθυπουργό της Κροατίας Andrej Plenković | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης συναντήθηκε σήμερα με τον Πρωθυπουργό της Κροατίας, Andrej Plenković, στο περιθώριο της 8ης Συνόδου Κορυφής EUMED, που διοργανώνεται στην Αθήνα. Πριν από την έναρξη της συνάντησης έγιναν οι εξής δηλώσεις: Κυριάκος Μητσοτάκης: Είναι μεγάλη μας χαρά και τιμή που σας υποδέχομαι εδώ. Είμαι πολύ χαρούμενος που καταφέραμε να διευρύνουμε το σχήμα MED 7 και πλέον περιλαμβάνονται η Κροατία και η Σλοβενία. Θα έχουμε την ευκαιρία να συζητήσουμε για μία ολόκληρη ημέρα διάφορα θέματα τα οποία είναι κοινού ενδιαφέροντος. Είμαι χαρούμενος που βρήκαμε λίγο χρόνο να συζητήσουμε τις κοινές προκλήσεις σε ό,τι αφορά την κλιματική αλλαγή και συμφωνήσαμε σε ένα σημαντικό κατά τη γνώμη μου έγγραφο, τη Διακήρυξη της Αθήνας, όπου διατυπώνονται με σαφήνεια οι προτεραιότητες όλων των χωρών της Ευρωπαϊκής Μεσογείου απέναντι στην κλιματική αλλαγή. Θα ήθελα να σας ευχαριστήσω και πάλι προσωπικά για την στήριξη που μας προσφέρατε κατά τη διάρκεια των τραγικών πυρκαγιών αυτό το καλοκαίρι. Σας απηύθυνα έκκληση και ανταποκριθήκατε αμέσως στέλνοντας εναέρια βοήθεια. Το εκτιμήσαμε πραγματικά. Το γεγονός αυτό επίσης αναδεικνύει την ανάγκη για ακόμα πιο ενισχυμένη συνεργασία μέσω του μηχανισμού RescEU. Θα έχουμε την ευκαιρία στη συνέχεια να συζητήσουμε και τα υπόλοιπα ζητήματα, τις γεωπολιτικές προκλήσεις στη Μεσόγειο, αλλά, βεβαίως, και οικονομικά θέματα, θέματα διαχείρισης της πανδημίας και πώς θα ανοίξουμε εκ νέου τις οικονομίες. Αλλά φυσικά και θέματα που σχετίζονται με την Νότια Γειτονία. Στη διάρκεια της συνάντησής μας, θα έχουμε την ευκαιρία να εστιάσουμε στις διμερείς μας σχέσεις, που ενισχύονται όλο και περισσότερο.. Θα πρέπει επίσης να γνωρίζετε πως στηρίζουμε τον στόχο σας για ακόμη μεγαλύτερη ενσωμάτωση στους θεσμούς της Ευρωπαϊκής Ένωσης. Καλώς ορίσατε. Είναι μεγάλη μου χαρά που σας βλέπω. Andrej Plenković: Σε ευχαριστώ πολύ Κυριάκο, Υπουργέ, αγαπητοί φίλοι. Είναι μεγάλη χαρά για εμένα να βρίσκομαι ξανά στην Αθήνα. Πρόκειται για τη δεύτερη επίσκεψή μου από τότε που γίνατε Πρωθυπουργός και νομίζω αποτελεί πολύ καλή συχνότητα όσον αφορά τα ταξίδια μας εδώ. Θα ήθελα κατ’ αρχήν να εκφράσω τη λύπη μου για τις τραγικές πυρκαγιές που αντιμετωπίσατε και τις μεγάλες, καταστροφικές συνέπειες τους για τον ελληνικό λαό. Ασφαλώς δείξαμε αλληλεγγύη στον μέγιστο δυνατό βαθμό, με το Canadair που εστάλη αμέσως, με το πλήρωμά του. Αλλά κι εσείς μας βοηθήσατε αμέσως μετά τον σεισμό που έπληξε την Κροατία τον περασμένο Δεκέμβριο, κι αυτό ήταν έκφραση των πολύ καλών σχέσεων και της θετικής εταιρικής σχέσης μεταξύ των χωρών μας. Είμαι επίσης ευγνώμων που η Κροατία, μαζί με την Σλοβενία, συμμετέχουν για πρώτη φορά σε Σύνοδο Κορυφής MED, των κρατών-μελών της Ευρωπαϊκής Ένωσης από την περιοχή της Μεσογείου, που γίνεται σήμερα στην Ελλάδα. Πιστεύω ότι πρόκειται για πολύ καλή διεύρυνση αυτού το σχήματος, καθώς τόσο η Σλοβενία όσο και η Κροατία, χώρες που βρέχονται από τη Μεσόγειο και την Αδριατική, ανήκουν σε αυτή την ομάδα. Αυτό θα επιτρέψει καλύτερη κατανόηση όχι μόνον των παγκόσμιων και των μεσογειακών ζητημάτων, αλλά και των πολιτικών προκλήσεων και των προκλήσεων ασφαλείας που όλοι αντιμετωπίζουμε. Προσβλέπω επίσης στη διεύρυνση της διμερούς συνεργασίας μας. Σε ό,τι αφορά τον πολιτικό διάλογο πιστεύω ότι δεν υπάρχει κάτι που μας χωρίζει. Όσον αφορά την οικονομία, ο όμιλος ΑΒΑΞ συμμετέχει σε ένα από τα πλέον στρατηγικής σημασίας έργα στην Κροατία, που είναι η Γέφυρα Pelješac, ενώ η εταιρεία Aegean είχε εκδηλώσει προ πανδημίας ενδιαφέρον για την Croatia Airlines. Η οικονομική συνεργασία είναι νομίζω ένα από τα θέματα που μπορούμε να εξετάσουμε σήμερα. Η Κροατία συμμετέχει για πρώτη φορά στο σχήμα συνεργασίας των κρατών-μελών του νότου της Ευρωπαϊκής Ένωσης, γεγονός που σηματοδοτεί τη διεύρυνση και ενίσχυσή του. Οι δύο ηγέτες επιβεβαίωσαν το εξαιρετικό επίπεδο των διμερών σχέσεων, συζήτησαν θέματα κοινού ενδιαφέροντος και τις προοπτικές εμβάθυνσης της συνεργασίας στο διμερές και περιφερειακό επίπεδο, με έμφαση τον οικονομικό τομέα. Οι δύο Πρωθυπουργοί είχαν επίσης την ευκαιρία να ανταλλάξουν απόψεις για ζητήματα που αφορούν την Ευρωπαϊκή Ένωση, όπως η Διάσκεψη για το Μέλλον της Ευρώπης και το μεταναστευτικό, υπό το φως και των πρόσφατων εξελίξεων στο Αφγανιστάν. Ο κ. Μητσοτάκης και ο κ. Plenković υπογράμμισαν την προσήλωσή τους στην προώθηση της ευρωπαϊκής προοπτικής των Δυτικών Βαλκανίων και τη διατήρηση της ασφάλειας και της σταθερότητας στην ευρύτερη περιοχή της Νοτιοανατολικής Μεσογείου. Στη συνάντηση μετείχαν επίσης, από ελληνικής πλευράς, ο Υπουργός Εξωτερικών Νίκος Δένδιας, ο Αναπληρωτής Υπουργός Εξωτερικών Μιλτιάδης Βαρβιτσιώτης, η Διευθύντρια του Διπλωματικού Γραφείου του Πρωθυπουργού, Πρέσβης Ελένη Σουρανή, ο Γενικός Γραμματέας του Υπουργείου Εξωτερικών, Πρέσβης Θεμιστοκλής Δεμίρης και η Αναπληρώτρια Κυβερνητική Εκπρόσωπος Αριστοτελία Πελώνη. "
2021-09-16,27440,https://www.primeminister.gr/2021/09/16/27440,Ενημερωτικό σημείωμα για την τελετή ορκωμοσίας της Βερόνικας και του Εμέκα – Άλεξ Αντετοκούνμπο παρουσία του Πρωθυπουργού Κυριάκου Μητσοτάκη | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης παρέστη το απόγευμα στην τελετή ορκωμοσίας, στο Μέγαρο Μαξίμου, της Βερόνικας Αντετοκούνμπο και του Εμέκα – Άλεξ Αντετοκούνμπο, μητέρας και νεότερου αδελφού του Γιάννη Αντετοκούνμπο, οι οποίοι πολιτογραφήθηκαν τιμητικά Έλληνες πολίτες. Παρών στην τελετή ήταν και ο Γιάννης Αντετοκούνμπο. «Θερμά συγχαρητήρια, είστε τώρα όλη η οικογένεια Έλληνες πολίτες. Κι επειδή έχουμε πει πολλά πράγματα για τα παιδιά και πόσο περήφανους μας έχουν κάνει, θα ήθελα να πω μία κουβέντα για την κυρία Βερόνικα, για το γεγονός ότι μεγαλώσατε καταπληκτικά παιδιά, με αξιοπρέπεια και ήθος. Είστε ο πυλώνας, η κολώνα της οικογένειας. Μακάρι να ήταν εδώ μαζί σας και ο πατέρας σας, θα ήταν πάρα πολύ υπερήφανος», δήλωσε ο Πρωθυπουργός αμέσως μετά την ολοκλήρωση της τελετής. «Στο πρόσωπό σας, στο πρόσωπο όλης της οικογένειας Αντετοκούνμπο, αντικατοπτρίζεται η Ελλάδα που θέλουμε: η Ελλάδα που προσπαθεί, αγωνίζεται, ξεπερνά τις δυσκολίες, κρατά ενωμένη την οικογένειά της. Είναι η Ελλάδα που μας κάνει περήφανους», είπε ο Κυριάκος Μητσοτάκης. «Οπότε, και πάλι, Γιάννη, Άλεξ, κυρία Βερόνικα, πολλά συγχαρητήρια». Μετά την ορκωμοσία ο Πρωθυπουργός συναντήθηκε με την Βερόνικα, τον Γιάννη και τον Άλεξ Αντετοκούνμπο και συζήτησαν για την Ελλάδα και την Αμερική, για τους δύσκολους καιρούς που πέρασε η οικογένεια, την αγαπη για το μπάσκετ, το NBA, την Εθνική Ελλάδας και την κινηματογραφική ταινία για τον Γιάννη Αντετοκούνμπο, που γυρίστηκε εξ ολοκλήρου στην χώρα μας. Τα μέλη της οικογένειας ανέφεραν ότι σημαίνει πολλά γι’ αυτούς η σημερινή ημέρα, με τον Πρωθυπουργό να σημειώνει απευθυνόμενος στην Βερόνικα Αντετοκούνμπο: «Περάσατε πολύ δύσκολους καιρούς και πρέπει να νιώθετε υπερήφανη για εσάς και για τα παιδιά σας. Η ιστορία σας είναι μια ιστορία αισιοδοξίας». Όπως επισημαίνεται στο σχετικό Προεδρικό Διάταγμα, που έλαβε ΦΕΚ στις 9 Σεπτεμβρίου, η Βερόνικα και ο Άλεξ Αντετοκούνμπο έχουν συμβάλει «στην προβολή της Ελλάδας σε όλη την υφήλιο μέσω των αθλητικών επιδόσεων πολύ υψηλού επιπέδου των παιδιών της οικογένειας, Γιάννη, Θανάση και Κώστα, και έχουν οργανώσει δράσεις φιλανθρωπικού χαρακτήρα και πρωτοβουλίες αλληλεγγύης για μη προνομιούχες κοινωνικές ομάδες, αποδεικνύοντας το υψηλό αίσθημα κοινωνικής ευθύνης που χαρακτηρίζει αυτήν την σπουδαία οικογένεια μεταναστών, η οποία αποτελεί θετικό πρότυπο σεμνότητας, ήθους και σκληρής δουλειάς». Την ορκωμοσία της πολιτογράφησης τέλεσε ο Υπουργός Εσωτερικών Μάκης Βορίδης, παρουσία του Γενικού Γραμματέα Ιθαγένειας, Αθανάσιου Μπαλέρμπα. "
2021-09-10,27374,https://www.primeminister.gr/2021/09/10/27374,Ενημερωτικό σημείωμα για τη σύσκεψη υπό τον Πρωθυπουργό Κυριάκο Μητσοτάκη με την ηγεσία του Υπουργείου Κλιματικής Κρίσης και Πολιτικής Προστασίας | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης είχε σύσκεψη με τον Υπουργό Κλιματικής Κρίσης και Πολιτικής Προστασίας Χρήστο Στυλιανίδη και τον Υφυπουργό Ευάγγελο Τουρνά, αμέσως μετά την ορκωμοσία τους στο Προεδρικό Μέγαρο. Κατά τη διάρκεια της σύσκεψης εξετάστηκαν οι προτεραιότητες του νέου Υπουργείου, οι προκλήσεις που αντιμετωπίζει η χώρα λόγω της κλιματικής αλλαγής και η υλοποίηση των προγραμμάτων ενίσχυσης του μηχανισμού Πολιτικής Προστασίας. Στην σύσκεψη συμμετείχαν οι Υπουργοί Επικρατείας Γιώργος Γεραπετρίτης και Άκης Σκέρτσος. Στην έναρξη της συνάντησης έγινε ο ακόλουθος διάλογος: Κυριάκος Μητσοτάκης: Κύριε Υπουργέ, κ. Υφυπουργέ, σιδεροκέφαλοι, καλή δύναμη στα νέα σας καθήκοντα ως πολιτικοί προϊστάμενοι του νέου Υπουργείου Κλιματικής Κρίσης και Πολιτικής Προστασίας. Δεν χρειάζεται, νομίζω, να εξηγήσουμε σε μεγάλη λεπτομέρεια γιατί η ελληνική κυβέρνηση προχώρησε στη σύσταση ενός ανεξαρτήτου Υπουργείου το οποίο θα διαχειρίζεται αυτά τα εξαιρετικά κρίσιμα χαρτοφυλάκια. Η κλιματική κρίση είναι μία πραγματικότητα η οποία θα είναι μαζί μας για πάρα πολύ χρόνο ακόμα. Στο μεν κομμάτι του περιορισμού των επιπτώσεων της ως προς τα ζητήματα που αφορούν πρωτίστως την αλλαγή του ενεργειακού μείγματος και τη μείωση των εκπομπών αερίων του θερμοκηπίου, τον πρώτο λόγο έχει το Υπουργείο Περιβάλλοντος και Ενέργειας. Στα ζητήματα όμως της αντιμετώπισης των επιπτώσεων της κλιματικής κρίσης, είτε συζητάμε για πυρκαγιές είτε συζητάμε για πλημμύρες, άλλα ακραία καιρικά φαινόμενα, τον πρώτο λόγο πια θα τον έχει το νεοσύστατο Υπουργείο Κλιματικής Κρίσης και Πολιτικής Προστασίας. Είστε, πιστεύω, ένα εξαιρετικά συμπληρωματικό δίδυμο. Με τον κ. Υπουργό -δυσκολεύομαι να χρησιμοποιήσω αυτόν τον όρο διότι τον αποκαλούσα πάντα κ. Επίτροπο- μας συνδέει μία μακρά προσωπική σχέση και βαθιά εκτίμηση στη σημαντικότατη δουλειά που είχε προσφέρει με την ιδιότητά του ως Ευρωπαίου Επιτρόπου. Είναι ο άνθρωπος ο οποίος δημιούργησε από το μηδέν το μηχανισμό rescEU και φέρνει στο νέο Υπουργείο σημαντικότατη πολιτική και επιχειρησιακή εμπειρία για να οικοδομήσουμε ουσιαστικά από την αρχή μία σύγχρονη πολιτική προστασία, πατώντας πάνω στα πολύ σημαντικά βήματα προόδου τα οποία έχουν γίνει μέχρι σήμερα. Θέλω με την ευκαιρία αυτή να ευχαριστήσω και προσωπικά τον Νίκο Χαρδαλιά ο οποίος προσέφερε πάρα πολλά στην Πολιτική Προστασία και από τη νέα του θέση στο Υπουργείο Άμυνας θα μπορεί να ενισχύσει και τους άρρηκτους κατά την άποψή μου δεσμούς που πρέπει να έχουν οι Ένοπλες Δυνάμεις με την Πολιτική Προστασία. Έχουμε στη διάθεσή μας ένα καινούργιο πρόγραμμα ύψους 1,7 δισεκατομμυρίων ευρώ, το πρόγραμμα ΑΙΓΙΣ με εγγυημένους χρηματοδοτικούς πόρους, το οποίο πρέπει να επενδύσουμε για να προστατέψουμε τη ζωή, την περιουσία των πολιτών, αλλά και το φυσικό μας περιβάλλον. Ο κ. Υφυπουργός έχει τεράστια εμπειρία ως Αρχηγός του Γενικού Επιτελείου Αεροπορίας, ένας βαθιά υπηρεσιακός άνθρωπος με πολύ μεγάλη τριβή με την ελληνική δημόσια διοίκηση και τις Ένοπλες Δυνάμεις. Και νομίζω ξέρει πολύ καλά ήδη ποιες είναι οι αλλαγές που πρέπει να γίνουν, κυρίως στον τομέα της Πυροσβεστικής, ώστε να μπορούμε να είμαστε ακόμα πιο αποτελεσματικοί. Πρόληψη και προετοιμασία, είναι οι δύο λέξεις που συχνά χρησιμοποιεί ο κ. Υπουργός. Αυτές πρέπει να βάλουμε στο λεξιλόγιό μας με πολύ μεγαλύτερη συστηματικότητα και έχω απόλυτη εμπιστοσύνη στη νέα ηγεσία του Υπουργείου αλλά και σε όλα τα στελέχη, στον Γενικό Γραμματέα, σε όλους όσοι έδωσαν ένα πολύ δύσκολο αγώνα σε πολλά μέτωπα. Θέλω να θυμίσω ότι η Πολιτική Προστασία χειρίστηκε ένα μεγάλο κομμάτι και της διαδικασίας των εμβολιασμών. Δημιουργούμε μία υποδομή η οποία θα γίνει πρότυπο στην Ευρώπη και η Ελλάδα θα παίξει πρωταγωνιστικό ρόλο στην Ευρώπη, ώστε τα ζητήματα αυτά να αποκτήσουν τη θέση που τους αξίζει και στον ευρωπαϊκό δημόσιο διάλογο. Χρήστος Στυλιανίδης: Πρόεδρε, σε ευχαριστούμε πολύ για την εμπιστοσύνη που μας έδειξες και στους δύο. Όπως πολύ σωστά είπατε μας συνδέει μακρά προσωπική φιλία και μόλις με πήρατε τηλέφωνο και μου κάνατε αυτή την τιμητική πρόταση αντιλαμβάνεστε ότι ένιωσα ότι ήταν ένα κάλεσμα του Ελληνισμού. Σας ευχαριστώ πολύ γι’ αυτήν την ευκαιρία που μου δίνετε. Είναι πρόκληση, ξέρω ότι η δουλειά είναι δύσκολη. Ένας φίλος μου είπε «όπου έχει ναρκοπέδιο μπαίνεις μέσα». Αλλά από τη στιγμή που θα εξυπηρετηθούν τα ευρύτερα συμφέροντα των πολιτών σίγουρα δεν θα μπορούσα προσωπικά να πω όχι. Είσαστε ο πρώτος, ακόμα και από τον καιρό που ήσασταν στην αντιπολίτευση, που υιοθετήσατε την ιδέα του rescEU. Ερχόσασταν στις Βρυξέλλες και θέτατε αυτό το θέμα πολύ προχωρημένα και σας ομολογώ ότι βοηθήσατε με τη στάση σας για να εγκαθιδρυθεί αυτή η αναβάθμιση του Ευρωπαϊκού Μηχανισμού Πολιτικής Προστασίας. Δεν θα πω πολλά γιατί για εμάς -και το έχουμε συζητήσει από χθες με τον κ. Τουρνά- δεν χρειάζονται πολλά λόγια. Σε αυτό το πεδίο χρειάζονται πράξεις. Και εμείς θα μιλάμε λίγο και θα προσπαθούμε να κάνουμε πολλά. Ευχαριστώ πολύ. Ευάγγελος Τουρνάς: Κύριε Πρόεδρε πρώτα απ’ όλα θέλω να σας ευχαριστήσω για την εξαιρετική τιμή που μου κάνατε με την εμπιστοσύνη που μου δείξατε να μου αναθέσετε αυτή την αποστολή, της διαχείρισης του επιχειρησιακού βραχίονα του νεοσύστατου Υπουργείου Κλιματικής Κρίσης και Πολιτικής Προστασίας. Αισθάνομαι πολύ βαριά την ευθύνη, πλην όμως από τη στιγμή που με καλέσατε σε αυτό το προσκλητήριο, που για μένα είναι πανεθνικό, ένιωσα ότι είναι χρέος μου να ανταποκριθώ και να συστρατευθώ σε αυτή την προσπάθεια, στην οποία δεν περισσεύει κανείς. Είναι μία προσπάθεια για μένα συλλογική που πρέπει να ξεκινήσουμε άμεσα, από χθες, γιατί -όπως τα είπατε πολύ καλά- η κλιματική αλλαγή είναι εδώ. Την βλέπουμε κάθε μέρα, κάθε χρόνο, όλο και περισσότερο, με καταστροφές οι οποίες καταστρέφουν όλο τον κόσμο. Έβλεπα το χάρτη της NASA όσον αφορά τις πυρκαγιές και έβλεπα να καίγεται όλος ο πλανήτης εκείνη την περίοδο του Αυγούστου, από την οποία καταστροφή δεν εξαιρέθηκε και η πατρίδα μας. Δυστυχώς χάθηκαν πολύτιμοι «πνεύμονες», χάθηκαν περιουσίες. Ευτυχώς δεν χάθηκαν ανθρώπινες ζωές. Δυστυχώς χάθηκε ένας φιλότιμος, ηρωικός εθελοντής. Πιστεύω ότι πρέπει να ξεκινήσουμε από την αρχή στα θέματα της πρόληψης, στα θέματα της προετοιμασίας -όπως είπατε και εσείς- στα θέματα της εκπαίδευσης, να δούμε τι έχουμε, τι πρέπει να συμπληρώσουμε, πώς πρέπει να προχωρήσουμε όλα αυτά τα πράγματα, έτσι ώστε να φτάσουμε σε ένα σημείο να είμαστε αποτελεσματικοί. Και στο τέλος της ημέρας να πούμε ότι πήγαμε καλά και προχωράμε παρακάτω. Έχει γίνει σπουδαία δουλειά, το είδαμε ήδη. Πρέπει να δούμε τι διορθωτικές κινήσεις πρέπει να κάνουμε. Εγώ αισθάνομαι βαρύ το χρέος, την ευθύνη που επαναλαμβάνω, και σας υπόσχομαι ότι θα καταβάλλω κάθε δυνατή προσπάθεια, ξεκινώντας άμεσα, να προετοιμαστούμε κατάλληλα έτσι ώστε να αντιμετωπίσουμε οποιαδήποτε απειλή προέρχεται από την κλιματική κρίση, από την κλιματική αλλαγή. Σας ευχαριστώ πάρα πολύ. "
2021-09-09,27363,https://www.primeminister.gr/2021/09/09/27363,Δήλωση του Πρωθυπουργού Κυριάκου Μητσοτάκη μετά τη νεκρώσιμη ακολουθία για τον Μίκη Θεοδωράκη στον Γαλατά Χανίων | Ο Πρωθυπουργός της Ελληνικής Δημοκρατίας,"Η Κρήτη υποδέχεται σήμερα στο τελευταίο του ταξίδι τον μεγάλο οικουμενικό Έλληνα της Ρωμιοσύνης. Ο Μίκης Θεοδωράκης έζησε μια ζωή γεμάτη πάθος και ένταση. Μετέτρεψε την μουσική από ατομική εμπειρία σε πρόταγμα για συλλογική δράση. Υπηρέτησε με συνέπεια και πάθος τις αξίες της ελευθερίας, της δικαιοσύνης, αλλά προπάντων της ενότητας των Ελλήνων. Αποχαιρετούμε σήμερα όπως του αξίζει, τον τελευταίο μεγάλο Έλληνα του 20ού αιώνα. Τα τραγούδια του θα τα σιγοψιθυρίζουμε και θα τα τραγουδάμε εμείς, τα παιδιά μας και τα εγγόνια μας, σε ανάμνηση αυτού του μεγάλου, του σπουδαίου, του μοναδικού Έλληνα της Ρωμιοσύνης. "
2021-09-07,27357,https://www.primeminister.gr/2021/09/07/27357,Ενημερωτικό σημείωμα για τη συνάντηση του Πρωθυπουργού Κυριάκου Μητσοτάκη με τα μέλη της Ελληνικής αποστολής στους Παραολυμπιακούς Αγώνες του Τόκιο | Ο Πρωθυπουργός της Ελληνικής Δημοκρατίας,"Τα μέλη της Ελληνικής αποστολής που συμμετείχε στους Παραολυμπιακούς Αγώνες του Τόκιο και κατέκτησε 11 μετάλλια υποδέχτηκε το απόγευμα της Τρίτης στο Μέγαρο Μαξίμου ο Πρωθυπουργός Κυριάκος Μητσοτάκης. Ο Πρωθυπουργός συνεχάρη και ευχαρίστησε τους Παραολυμπιονίκες, τους συνοδούς και όλα τα υπόλοιπα μέλη της ομάδας, τους ζήτησε να αφηγηθούν τις εμπειρίες τους από τους Αγώνες και συνομίλησε μαζί τους για τις ανάγκες του παραολυμπιακού κινήματος. «Θέλω να πω πόσο περήφανους μας κάνατε και πόσο συγκινητικές ήταν οι στιγμές που μας χαρίσατε», ανέφερε ο Κυριάκος Μητσοτάκης. «Αλλά θέλω να ακούσω πιο πολύ από εσάς πώς ήταν η εμπειρία σας και κυρίως τι θέλετε να κάνουμε εμείς από εδώ και στο εξής» πρόσθεσε. Κατά τη διάρκεια της συζήτησης τέθηκε, μεταξύ άλλων, το ζήτημα της απρόσκοπτης επαγγελματικής αποκατάστασης των αθλητών με αναπηρία, η δυνατότητα οικονομικής υποστήριξής τους μέσω χορηγιών και η αναβάθμιση των προπονητικών υποδομών που διαθέτει η χώρα μας. «Για πρώτη φορά η χώρα έχει αποκτήσει ένα οριζόντιο σχέδιο αντιμετώπισης των ζητημάτων που αφορούν συνολικά την αναπηρία, το οποίο έχει τεθεί υπό την εποπτεία του Υπουργού Επικρατείας Γιώργου Γεραπετρίτη» σημείωσε ο Πρωθυπουργός. Παράλληλα, ανακοίνωσε ότι για πρώτη φορά θα προκηρυχθούν θέσεις εργασίας που θα προορίζονται ειδικά για άτομα με αναπηρία, ενώ τόνισε ότι έχει δρομολογηθεί η κατασκευή του Παραολυμπιακού Αθλητικού Κέντρου στον Δήμο Ραφήνας – Πικερμίου. «Είναι μία ιδέα που γίνεται έργο. Είναι το ελάχιστο το οποίο μπορούμε να κάνουμε για εσάς» τόνισε ο κ. Μητσοτάκης, μιλώντας για το εμβληματικό έργο της δημιουργίας του Παραολυμπιακού Αθλητικού Κέντρου. Και πρόσθεσε: «Να ξέρετε ότι το έργο αυτό θα παρακολουθείται προσωπικά από εμένα και θα υλοποιηθεί εντός των χρονοδιαγραμμάτων που έχουμε θέσει». Το νέο Κέντρο θα παρουσιαστεί αναλυτικά τον Οκτώβριο και, όπως είπε ο Πρωθυπουργός, θα συμβάλει ώστε «να πείσουμε και συμπολίτες μας οι οποίοι, ενδεχομένως, δεν έχουν ακόμα κάνει το βήμα να ασχοληθούν με τον αθλητισμό, και μπορεί να μην διεκδικήσουν τη χαρά να πάνε σε μία Ολυμπιάδα, αλλά να βρουν στον αθλητισμό μία διέξοδο ψυχικής υγείας και σωματικής άσκησης και να παραδειγματιστούν από εσάς, ότι δεν υπάρχει εμπόδιο το οποίο να μην μπορεί κανείς να ξεπεράσει αν βάλει στο μυαλό, την ψυχή και την καρδιά του να κάνει αυτό που αγαπά». Οι αθλητές της Ελληνικής Παραολυμπιακής Ομάδας μίλησαν επίσης για τα προβλήματα που αντιμετωπίζουν στο στάδιο της προετοιμασίας και την ανάγκη να στηριχθεί περαιτέρω η προσπάθειά τους από την Πολιτεία. Ο Υφυπουργός Αθλητισμού Λευτέρης Αυγενάκης σημείωσε ότι αρχής γενομένης από φέτος συγκροτείται για πρώτη φορά ειδικό ταμείο μέσω του οποίου θα χρηματοδοτούνται εθνικές ομάδες, μέσω της φορολόγησης στοιχηματικών εταιρειών, με ειδική πρόνοια και για τους παραολυμπιονίκες. Προσέθεσε επίσης ότι από τις αρχές του έτους έχουν τεθεί σε ισχύ φορολογικά κίνητρα για τις αθλητικές χορηγίες. Ο Γενικός Γραμματέας Αθλητισμού Γιώργος Μαυρωτάς, μιλώντας όπως είπε και ως αθλητής, εξήρε τη δύναμη, την επιμονή και το πείσμα των αθλητών της Ελληνικής Παραολυμπιακής Ομάδας που αγωνίστηκαν στο Τόκιο. Στο τέλος της συνάντησης οι αθλητές ευχαρίστησαν τον Πρωθυπουργό και σημείωσαν ότι πρόκειται για την πρώτη φορά που ολόκληρη η αποστολή κλήθηκε στο Μέγαρο Μαξίμου. «Για εμένα το Μέγαρο Μαξίμου είναι σπίτι των πολιτών», απάντησε ο Κυριάκος Μητσοτάκης, ενώ κάλεσε τους παραολυμπιονίκες να βοηθήσουν συμβουλευτικά την κυβέρνηση ώστε να γίνουν οι σωστές κινήσεις. «Εσείς θα μας κρίνετε, εσείς θα μας καθοδηγήσετε», είπε. Στη συνάντηση συμμετείχαν τα μέλη της ελληνικής αποστολής: Θανάσης Γκαβέλας, Σωτήρης Γκαραγκάνης, Αλεξάνδρα Γκιάτη – Σταματοπούλου, Ευθυμία Γκουλή, Κώστας Δήμου, Κατερίνα Ελ Λατίφ, Κωνσταντίνος Καμάρας, Δημήτρης Καρυπίδης, Γιάννης Κωστάκης, Θανάσης Κωνσταντινίδης, Αλέξανδρος Λεργιός, Στέλιος Μαλακόπουλος, Δημήτρης Μπακοχρήστος, Ευστράτιος Νικολαΐδης, Άννα Ντέντα, Χριστίνα Ντέντα, Βασίλης Ντούνης, Νίκος Παπαγγελής, Κατερίνα Πατρώνη, Δωροθέα Ποιμενίδου, Γρηγόρης Πολυχρονίδης, Θανάσης Προδρόμου, Αναστασία Πυργιώτη, Γιάννης Πυργιώτης, Γιάννης Σεβδικαλής, Μιχάλης Σεΐτης, Στυλιανή Σμαραγδή, Λάζαρος Στεφανίδης, Λεόντιος Στεφανίδης, Μανώλης Στεφανουδάκης, Μαρία Τσάκωνα, Πάνος Τριανταφύλλου, Αντώνης Τσαπατάκης, Μάριος Χατζηκυριάκος και Παναγιώτης Χριστάκης. Παρόντες ήταν επίσης ο Πρόεδρος της Ελληνικής Παραολυμπιακής Επιτροπής Χρήστος Καλούδης και η Αρχηγός της Ελληνικής αποστολής, Αναστασία Γκούφα. Από την πλευρά της κυβέρνησης έλαβαν μέρος ο Υπουργός Επικρατείας Γιώργος Γεραπετρίτης, ο Υφυπουργός Αθλητισμού Λευτέρης Αυγενάκης και ο Γενικός Γραμματέας Αθλητισμού, Γιώργος Μαυρωτάς. "
2021-09-07,27350,https://www.primeminister.gr/2021/09/07/27350,Ενημερωτικό σημείωμα για τη σύσκεψη υπό τον Πρωθυπουργό Κυριάκο Μητσοτάκη με αντικείμενο τον εμβολιασμό των παιδιών 12-17 ετών | Ο Πρωθυπουργός της Ελληνικής Δημοκρατίας,"Την ομόφωνη άποψη ότι οι παιδίατροι πρέπει να αναλάβουν πιο ενεργό ρόλο στον εμβολιασμό των νέων 12-17 ετών, εξέφρασαν οι εκπρόσωποι των παιδιατρικών φορέων, που συμμετείχαν σε σύσκεψη υπό τον Πρωθυπουργό Κυριάκο Μητσοτάκη στο Μέγαρο Μαξίμου. Στη διάρκεια της σύσκεψης ανακοινώθηκε μάλιστα ότι οι παιδίατροι θα έχουν τη δυνατότητα να κάνουν οι ίδιοι τα εμβόλια στο ιατρείο τους, όταν διευθετηθούν κάποια τεχνικά ζητήματα. Κι αυτό αναμένεται να γίνει σύντομα. Επίσης τονίστηκε ο σημαντικός ρόλος που μπορούν να διαδραματίσουν οι παιδίατροι στο να εξηγήσουν επιστημονικά σε γονείς και παιδιά γιατί είναι απαραίτητος και ασφαλής ο εμβολιασμός. «Καθώς είμαστε μία εβδομάδα πριν από το άνοιγμα των σχολείων, τώρα πιστεύω είναι η κατάλληλη χρονική στιγμή να κάνουμε μία νέα μεγάλη προσπάθεια να αυξήσουμε σημαντικά τα ποσοστά εμβολιασμού στους ανηλίκους. Τα σχολεία μας θα ανοίξουν και θα ανοίξουν με ασφάλεια, έχουμε δει πια, μας έλεγε ο κύριος Τσιόδρας επιστημονικά δεδομένα ότι το δίπτυχο μάσκα και συχνό τεστ είναι το καλύτερο το οποίο μπορούμε, είναι ο καλύτερος συνδυασμός πολιτικών που μπορούμε να εφαρμόσουμε προκειμένου να εξασφαλίσουμε ότι θα ανοίξουν τα σχολεία με τη μέγιστη δυνατή ασφάλεια και σε αυτό φυσικά πρέπει να προσθέσουμε και την αύξηση ποσοστών εμβολιασμών», τόνισε ο Κυριάκος Μητσοτάκης στην έναρξη της σύσκεψης. Ο Πρωθυπουργός τονίζοντας τη σημασία των εμβολίων, αναφέρθηκε στο προσωπικό βίωμα από τη μητέρα του: «Εμένα η μάνα μου -όπως ξέρετε- αρρώστησε από πολιομυελίτιδα μέσα στον πόλεμο. Και έζησε μία ζωή μεγάλης ταλαιπωρίας από μία ασθένεια η οποία εξαφανίστηκε στη συνέχεια από προσώπου γης λόγω των εμβολίων. Νομίζω ότι καλό είναι να θυμίζουμε συνολικά στο λόγο μας ότι καμία επιστημονική ανακάλυψη δεν έχει αυξήσει περισσότερο το προσδόκιμο ζωής από τα εμβόλια συνολικά και είναι το μεγαλύτερο δώρο το οποίο έχει κάνει η επιστήμη στην ανθρωπότητα. Δεν αναφέρομαι μόνο στο εμβόλιο Covid αναφέρομαι συνολικά αυτά εμβόλια. Αν και φοβάμαι ότι τους αντιεμβολιαστές δύσκολα θα μπορέσουμε να τους πείσουμε με τέτοια επιχειρήματα θεωρώ όμως ότι υπάρχει μία μεγάλη ομάδα ανθρώπων που είναι έτοιμη να πειστεί», ανέφερε χαρακτηριστικά. «Γνωρίζουμε ότι ο παιδίατρος επειδή έχει το ρόλο του οικογενειακού γιατρού σε πάρα πολλές ελληνικές οικογένειες ήταν αυτός που τον ρωτούσαν για το αν θα πρέπει οι ενήλικες να κάνουν τον εμβολιασμό ή όχι και πραγματικά αυτή η στήριξη των παιδιάτρων είναι πάρα πάρα πολύ βασική και εξακολουθεί να είναι», τόνισε από την πλευρά της η Πρόεδρος της Επιτροπής Εμβολιασμού Μαρία Θεοδωρίδου. «Θεωρώ ότι ο εμβολιασμός των παιδιών 12-17 θα παίξει καταλυτικό ρόλο μαζί με τα άλλα μέτρα στον έλεγχο της επιδημίας και στην σταδιακή αυτορρύθμιση και συνέχιση της κοινωνικής ζωής», τόνισε ο καθηγητής Λοιμωξιολογίας Σωτήρης Τσιόδρας. «Είμαστε σε μία εποχή όπου περίπου το 100% των στελεχών που κυκλοφορούν είναι η μετάλλαξη Δ. Η επιστημονική μας ομάδα αναλύει όλες τις πληροφορίες που εισρέουν από το εξωτερικό. Φυσικά αυτή η υψηλή μεταδοτικότητα της μετάλλαξης Δ αφορά και τα παιδιά μας και για αυτό έχει πολύ μεγάλη σημασία τώρα που ανοίγουν τα σχολεία να τηρούνται τα μέτρα πρόληψης έναντι της διασποράς του ιού και στα σχολεία. Μαθηματικές εκτιμήσεις υπολογίζουν ότι μπορεί να κατεβάσει κανείς την πιθανότητα διασποράς στα σχολεία κοντά στο 10% (πολύ σημαντική μείωση της διασποράς δηλαδή και περιορισμό της σε ένα πολύ μικρό ποσοστό παιδιών) με τη μάσκα, το testing και φυσικά ακόμα περισσότερο και με τον εμβολιασμό των ομάδων της οποίας αυτός συστήνεται», σημείωσε ο κ. Τσιόδρας ο οποίος ανέφερε ότι και τα 3 παιδιά του που είναι σε αυτές τις ηλικίες έχουν ήδη εμβολιαστεί. Στη σύσκεψη συμμετείχαν με φυσική παρουσία ο Υπουργός Υγείας Θάνος Πλεύρης, ο Υπουργός Επικρατείας Γιώργος Γεραπετρίτης, η Αναπληρώτρια Υπουργός Υγείας Μίνα Γκάγκα, ο καθηγητής Λοιμωξιολογίας Σωτήρης Τσιόδρας, η Πρόεδρος της Επιτροπής Εμβολιασμού Μαρία Θεοδωρίδου, ο Γενικός Γραμματέας του Πρωθυπουργού Γρηγόρης Δημητριάδης, ο Γενικός Γραμματέας Πρωτοβάθμιας Υγείας Μάριος Θεμιστοκλέους και ο Διευθυντής του Γραφείου Τύπου του Πρωθυπουργού Δημήτρης Τσιόδρας. Μέσω τηλεδιάσκεψης συμμετείχαν στη σύσκεψη ο Πρόεδρος Ελληνικής Παιδιατρικής Εταιρείας Ανδρέας Κωνσταντόπουλος, η Πρόεδρος της Ελληνικής Ακαδημίας Παιδιατρικής Αναστασία Βαρβαρήγου, ο Πρόεδρος του Ελληνικού Κολλεγίου Παιδιάτρων Γεώργιος Χρούσος, ο Πρόεδρος της Πανελλήνιας Ομοσπονδίας Ελευθεροεπαγγελματιών Παιδιάτρων Κώστας Νταλούκας, η Πρόεδρος Δ.Σ Παιδιατρικής Εταιρείας Βορείου Ελλάδος (ΠΕΒΕ) Ελισάβετ Διαμαντή, ο Πρόεδρος Εταιρείας Παιδιατρικής Εκπαίδευσης και Έρευνας Κεντρικής Ελλάδας Γεώργιος Συρογιαννόπουλος και η Αντιπρόεδρος της Παγκρήτιας Παιδιατρικής Εταιρείας (ΠΠΕ) Γεωργία Καζάκου. Ακολουθούν οι τοποθετήσεις του Πρωθυπουργού: Καλημέρα σας. Χαίρομαι που σας βλέπω έστω και διαδικτυακά. Ήθελα σήμερα να κάνουμε μία γενικότερη ενημερωτική συζήτηση για το ζήτημα του εμβολιασμού των παιδιών, αναφέρομαι στις ηλικίες από 12 έως 17. Νομίζω ότι δεν υπάρχει γονιός που να μη θέλει ότι καλύτερο για το παιδί του και το γνωρίζω πολύ καλά ότι είναι δικαίωμα κάθε γονέα να είναι πολύ προσεκτικός σε ότι έχει να κάνει με το παιδί του, ειδικά με την υγεία του, αλλά νομίζω το σημαντικό είναι να είμαστε σε θέση να παίρνουμε υπεύθυνες αποφάσεις επιστημονικά τεκμηριωμένες. Γνωρίζουμε επίσης ότι δεν υπάρχει γονιός ο οποίος όταν πρόκειται για την υγεία του παιδιού του δεν θα προστρέξει στον ή στην παιδίατρο του για να πάρει τη συμβουλή του για ένα θέμα που αφορά την υγεία του παιδιού του. Γνωρίζουμε σήμερα ότι ή πανδημία και ειδικά η μετάλλαξη Δ η οποία είναι και πιο επικίνδυνη πληγώνει και τα παιδιά. Γνωρίζουμε επιστημονικά ότι οι βλάβες που μπορεί να αφήσει σε έναν οργανισμό ο ιός μπορεί να είναι μακροχρόνιες και νομίζω ότι θα πρέπει να εξηγήσουμε και να εξηγήσετε- να μας βοηθήσετε να εξηγήσουμε- με απλά λόγια γιατί οι παρενέργειες, οι πιθανές, οι ενδεχόμενες παρενέργειες από το εμβόλιο, είναι πολύ πολύ μικρότερες από τις πιθανές παρενέργειες από την ίδια την ασθένεια. Το καλύτερο το οποίο έχουμε στη διάθεση μας σήμερα για να βάλουμε ένα οριστικό τέλος στην επιθυμία του Covid 19 είναι το εμβόλιο. Αυτό αφορά και τα παιδιά. Χαίρομαι διότι ήδη 130.000 παιδιά σε ηλικίες 12-17 προφανώς με τη σύμφωνη γνώμη των γονιών τους έχουν σπεύσει να κάνουν το εμβόλιο. Υπάρχει όμως ένα σημαντικό ποσοστό γονέων και παιδιών που ακόμα δεν έχουν πάρει αυτήν την απόφαση και ο σκοπός της σημερινής μας συνάντησης είναι με απλά λόγια να μας βοηθήσετε να πείσουμε τους γονείς ότι πρέπει να πάρουν αυτήν την απόφαση, θέλω να μας βοηθήσετε να πείσουμε και τους παιδιάτρους ότι πρέπει να πείσουν τους γονείς ότι αυτή είναι η ενδεδειγμένη απόφαση για την υγεία των παιδιών τους. Γνωρίζουμε πια από δεδομένα τα οποία έχουμε ότι οι γενικότερες εκστρατείες ενημέρωσης έχουν πιστεύω σε έναν μεγάλο βαθμό εξαντλήσει τη δυναμική τους. Ο,τι έχουμε να πούμε το έχουμε πει γύρω από το θέμα της πανδημίας. Όμως οι πολίτες προστρέχουν πάντα στη γνώμη των ειδικών είτε είναι γιατροί, είτε είναι παιδίατροι. Άρα είναι βέβαιον ότι θα ακούσουν πολύ προσεκτικά την άποψη των παιδιάτρων. Και καθώς πια είμαστε μία εβδομάδα πριν από το άνοιγμα των σχολείων, τώρα πιστεύω είναι η κατάλληλη χρονική στιγμή να κάνουμε μία νέα μεγάλη προσπάθεια να αυξήσουμε σημαντικά τα ποσοστά εμβολιασμού στους ανηλίκους. Τα σχολεία μας θα ανοίξουν και θα ανοίξουν με ασφάλεια, έχουμε δει πια, μας έλεγε ο κύριος Τσιόδρας επιστημονικά δεδομένα ότι το δίπτυχο μάσκα και συχνό τεστ είναι το καλύτερο το οποίο μπορούμε, είναι ο καλύτερος συνδυασμός πολιτικών που μπορούμε να εφαρμόσουμε προκειμένου να εξασφαλίσουμε ότι θα ανοίξουν τα σχολεία με τη μέγιστη δυνατή ασφάλεια και σε αυτό φυσικά πρέπει να προσθέσουμε και την αύξηση ποσοστών εμβολιασμών. Να σας πω ένα προσωπικό βίωμα με τα εμβόλια. Η μάνα μου -όπως ξέρετε- αρρώστησε από πολιομυελίτιδα μέσα στον πόλεμο. Και έζησε μία ζωή μεγάλης ταλαιπωρίας από μία ασθένεια η οποία εξαφανίστηκε στη συνέχεια από προσώπου γης λόγω των εμβολίων. Νομίζω ότι καλό είναι να θυμίζουμε συνολικά στο λόγο μας ότι καμία επιστημονική ανακάλυψη δεν έχει αυξήσει περισσότερο το προσδόκιμο ζωής από τα εμβόλια συνολικά και είναι το μεγαλύτερο δώρο το οποίο έχει κάνει η επιστήμη στην ανθρωπότητα δεν αναφέρομαι μόνο στο εμβόλιο Covid αναφέρομαι συνολικά αυτά εμβόλια. Αν και φοβάμαι ότι τους τους αντιεμβολιαστές δύσκολα θα μπορέσουμε να τους πείσουμε με τέτοια επιχειρήματα θεωρώ όμως ότι υπάρχει μία μεγάλη ομάδα ανθρώπων που είναι έτοιμη να πειστεί. "
2021-09-02,27329,https://www.primeminister.gr/2021/09/02/27329,Δήλωση του Πρωθυπουργού Κυριάκου Μητσοτάκη στην έναρξη της συνεδρίασης του Υπουργικού Συμβουλίου για την απώλεια του Μίκη Θεοδωράκη | Ο Πρωθυπουργός της Ελληνικής Δημοκρατίας,"Τη σημερινή μας συνεδρίαση σκιάζει δυστυχώς μία πολύ θλιβερή είδηση: Ο Μίκης Θεοδωράκης περνά πια στην αιωνιότητα. Η φωνή του σίγησε και μαζί του σίγησε και ολόκληρος ο Ελληνισμός. Όπως είχε γραφτεί και για τον Παλαμά, «όλοι είχαμε ξεχάσει πως είναι θνητός». Όμως, μας αφήνει παρακαταθήκη τα τραγούδια του, την πολιτική του δράση, αλλά και την εθνική του προσφορά σε κρίσιμες στιγμές. Η Ρωμιοσύνη σήμερα κλαίει. Και γι’ αυτό και με απόφαση της κυβέρνησης από σήμερα κηρύσσεται τριήμερο εθνικό πένθος. Όπως ξέρετε, είχα την τιμή να τον γνωρίζω για πολλά χρόνια και σχετικά πρόσφατα μάλιστα τον είχα επισκεφτεί. Οι συμβουλές του ήταν πάντα πολύτιμες για μένα, κυρίως αυτές που αφορούσαν στην ενότητα του λαού μας και στην υπέρβαση των διαχωριστικών γραμμών. Πιστεύω πως η καλύτερη τιμή προς αυτόν τον παγκόσμιο Έλληνα θα είναι εμείς, με το καθημερινό μας έργο, να κάνουμε πράξη αυτό ακριβώς το μήνυμά του. Ο Μίκης είναι η Ιστορία μας και πρέπει να τη συνεχίσουμε όπως θα ήθελε και εκείνος. "
2021-09-01,27326,https://www.primeminister.gr/2021/09/01/27326,Ενημερωτικό σημείωμα για τις συναντήσεις του Πρωθυπουργού Κυριάκου Μητσοτάκη με παραγωγικούς και επιστημονικούς φορείς στη Θεσσαλονίκη | Ο Πρωθυπουργός της Ελληνικής Δημοκρατίας,"«Ο επόμενος χρόνος θα είναι ένας χρόνος σημαντικής ανάπτυξης για την ελληνική οικονομία και προφανώς για την οικονομία της Βόρειας Ελλάδος» δήλωσε από τη Θεσσαλονίκη ο Πρωθυπουργός Κυριάκος Μητσοτάκης. «Έχουμε λόγο να είμαστε αισιόδοξοι για την προοπτική της οικονομίας τους επόμενους μήνες. Τα μηνύματα, συνολικά, είναι ενθαρρυντικά. Η χώρα σήμερα δανείστηκε πάλι με μία σύνθετη έκδοση πενταετούς και τριακονταετούς ομολόγου σε εξαιρετικά ελκυστικά επιτόκια» πρόσθεσε μετά τις συναντήσεις που είχε με τους παραγωγικούς και επιστημονικούς φορείς της βόρειας Ελλάδας και με τους αρμόδιους για τα μεγάλα έργα που υλοποιούνται στην Θεσσαλονίκη. Αναφερόμενος στην αναγνώριση που εκφράστηκε από την επιχειρηματική κοινότητα για την σημαντική οικονομική στήριξη που παρείχε η Κυβέρνηση στις επιχειρήσεις της Βόρειας Ελλάδος κατά τη διάρκεια της πανδημίας, υπενθύμισε πως «μόνο μέσω του εργαλείου της επιστρεπτέας προκαταβολής δαπανήθηκε από τον κρατικό προϋπολογισμό ποσό το οποίο ξεπερνάει το ένα δισεκατομμύριο ευρώ για τη στήριξη των επιχειρήσεων της Περιφέρειας της Κεντρικής Μακεδονίας». Κατά τη διάρκεια των διαδοχικών συσκέψεων εξετάστηκαν, μεταξύ άλλων, οι προκλήσεις και οι θετικές προοπτικές για την οικονομία της περιοχής, οι επιπτώσεις της πανδημίας, οι ανισότητες μεταξύ και εντός των Περιφερειών και η πορεία ολοκλήρωσης των μεγάλων έργων υποδομής που βρίσκονται σε εξέλιξη. Στις συναντήσεις συζητήθηκαν επίσης, οι ανάγκες των πανεπιστημίων της Θεσσαλονίκης, οι δυνατότητες περαιτέρω τόνωσης της αναπτυξιακής δυναμικής μέσω της πλήρους αξιοποίησης των ψηφιακών-ερευνητικών υποδομών που αναπτύσσονται στην πόλη, η ενεργειακή μετάβαση των παραγωγικών μονάδων και η θετική φετινή πορεία του τουρισμού. O Πρωθυπουργός εκφράζοντας σε όλους την αισιοδοξία του για τη δυνατότητα της οικονομίας να ανακάμψει με ταχείς ρυθμούς, υπογράμμισε ότι η κυβέρνηση είναι αποφασισμένη να μην βρεθεί ξανά η αγορά σε συνθήκες γενικού lockdown, καθώς από τη στιγμή που η Πολιτεία προσφέρει το εμβόλιο σε όλους, δωρεάν, δεν μπορεί να ανασταλεί η λειτουργία της οικονομίας. Στο πλαίσιο αυτό, ζήτησε από όλους να συνεισφέρουν στην εκστρατεία πειθούς υπέρ του εμβολιασμού. Σε ό,τι αφορά τα μεγάλα έργα στη Θεσσαλονίκη, ο Κυριάκος Μητσοτάκης σημείωσε πως η κυβέρνηση έχει κάνει πράξη τις δεσμεύσεις της, με έμφαση στην ποιότητα της ζωής των πολιτών, συμπληρώνοντας ότι στον κυβερνητικό σχεδιασμό η πόλη έχει σταθερά πρωταγωνιστικό ρόλο. Ειδικά για το σημαντικότερο έργο της Θεσσαλονίκης, αυτό της κατασκευής του Μετρό, ο Πρωθυπουργός επανέλαβε τη δέσμευσή του «ότι ο σταθμός της Βενιζέλου θα παραδοθεί με τα σημαντικά αρχαιολογικά ευρήματα να έχουν επιστρέψει με απόλυτη επιστημονική και αρχαιολογική συνέπεια στη θέση τους. Όπως εξάλλου ήδη θα ξεκινήσει να γίνεται στο σταθμό της Αγίας Σοφίας. Θέλω να θυμίσω ότι όταν αποσπάστηκαν εκεί τα αρχαία δεν υπήρχε καμία πρόβλεψη επανατοποθέτησής τους και δεν είχε αποκαλυφθεί τότε στην πόλη όλο αυτό το μεγάλο κύμα αντίδρασης που προκλήθηκε με το σταθμό της Βενιζέλου». Ο Πρωθυπουργός τόνισε επίσης ότι υπάρχουν πλέον διαθέσιμοι πόροι και χρηματοδοτικά εργαλεία, μέσω του Ταμείου Ανάκαμψης και του ΕΣΠΑ, ώστε να γίνουν έργα ή παρεμβάσεις για τη στήριξη της οικονομίας σε στρατηγικά μέτωπα, όπως η πράσινη ανάπτυξη, η ψηφιακή μετάβαση και η καλλιέργεια δεξιοτήτων. Ο Κυριάκος Μητσοτάκης επισήμανε επίσης ότι οι μεταρρυθμίσεις που υλοποιούνται στον χώρο της Παιδείας ενισχύουν την τεχνική κατάρτιση και τις προοπτικές επαγγελματικής αποκατάστασης των νέων στην πραγματικη οικονομία, προσθέτοντας ότι η θεσμοθέτηση της ελάχιστης βάσης εισαγωγής στα ΑΕΙ συνιστά σημαντική μεταρρύθμιση για την επόμενη μέρα. Στις διαδοχικές συσκέψεις που είχε ο Πρωθυπουργός συμμετείχαν, από την πλευρά της κυβέρνησης, ο Υπουργός Ανάπτυξης και Επενδύσεων Άδωνις Γεωργιάδης, η Υπουργός Πολιτισμού και Αθλητισμού Λίνα Μενδώνη, ο Υπουργός Υποδομών και Μεταφορών Κώστας Καραμανλής, ο Υπουργός Επικρατείας Άκης Σκέρτσος, ο Υφυπουργός Περιβάλλοντος και Ενέργειας αρμόδιος για θέματα Χωροταξίας και Αστικού Περιβάλλοντος Νίκος Ταγαράς, ο Υφυπουργός Εσωτερικών αρμόδιος για θέματα Μακεδονίας – Θράκης Σταύρος Καλαφάτης, ο Υφυπουργός Υποδομών και Μεταφορών αρμόδιος για τις Υποδομές Γιώργος Καραγιάννης, ο Γενικός Γραμματέας Πρωτοβάθμιας Φροντίδας Υγείας Μάριος Θεμιστοκλέους και η Διευθύντρια του Γραφείου του Πρωθυπουργού στη Θεσσαλονίκη Μαρία Αντωνίου. Στις συναντήσεις συμμετείχαν ο Περιφερειάρχης Κεντρικής Μακεδονίας Απόστολος Τζιτζικώστας και ο Δήμαρχος Θεσσαλονίκης Κωνσταντίνος Ζέρβας. Ο Πρωθυπουργός συναντήθηκε επίσης με τους βουλευτές Α΄ και Β΄ Θεσσαλονίκης της Νέας Δημοκρατίας. Στη συνάντηση ήταν παρών και ο Γενικός Διευθυντής Νέας Δημοκρατίας Γιάννης Μπρατάκος. Ακολουθεί ολόκληρη η δήλωση του Πρωθυπουργού: Πιστός στην δέσμευσή μου να βρίσκομαι στην Θεσσαλονίκη πριν από την ετήσια παρουσία μου στην Διεθνή Έκθεση, είχα την δυνατότητα σήμερα να έχω εκτενείς συζητήσεις με τους παραγωγικούς και επιστημονικούς φορείς της πόλης. Αλλά και να ενημερωθώ για την πρόοδο των μεγάλων έργων υποδομής, τα οποία δρομολογούνται στην ευρύτερη περιοχή της Θεσσαλονίκης. Καταρχάς θέλω να εκφράσω την ικανοποίησή μου για την αναγνώριση από την επιχειρηματική κοινότητα της πόλης και της Μακεδονίας συνολικά, της σημαντικής οικονομικής στήριξης που η Κυβέρνηση παρείχε στις επιχειρήσεις της Βόρειας Ελλάδος κατά τη διάρκεια της πανδημίας. Ενδεικτικά αναφέρω ότι μόνο μέσω του εργαλείου της επιστρεπτέας προκαταβολής δαπανήθηκε από τον κρατικό προϋπολογισμό ποσό το οποίο ξεπερνάει το ένα δισεκατομμύριο ευρώ για τη στήριξη των επιχειρήσεων της Περιφέρειας της Κεντρικής Μακεδονίας. Έχουμε λόγο να είμαστε αισιόδοξοι για την προοπτική της οικονομίας τους επόμενους μήνες. Τα μηνύματα, συνολικά, είναι ενθαρρυντικά. Η χώρα σήμερα δανείστηκε πάλι με μία σύνθετη έκδοση πενταετούς και τριακονταετούς ομολόγου σε εξαιρετικά ελκυστικά επιτόκια. Και πιστεύουμε ότι ο επόμενος χρόνος θα είναι ένας χρόνος σημαντικής ανάπτυξης για την ελληνική οικονομία και προφανώς για την οικονομία της Βόρειας Ελλάδος. Είχαμε την ευκαιρία, επίσης, να παρακολουθήσουμε μαζί με το κυβερνητικό επιτελείο το οποίο με συνόδευε την πρόοδο σημαντικών έργων υποδομής τα οποία δρομολογούνται στην πόλη. Και πρέπει να σας πω με μεγάλη ικανοποίηση ότι ανατρέχοντας τις δεσμεύσεις που είχαμε αναλάβει ως Κυβέρνηση πέρυσι τέτοια εποχή από το βήμα της Διεθνούς Έκθεσης Θεσσαλονίκης έχουμε πετύχει σημαντική πρόοδο σε όλα τα έργα τα οποία πριν από ένα χρόνο είχαμε ανακοινώσει. Ενδεικτικά αναφέρω την μεγάλη πρόοδο η οποία, ήδη, γίνεται στο σημαντικότερο έργο της πόλης -που δεν είναι άλλο από το Μετρό- με την απόφαση του Συμβουλίου της Επικρατείας όπου δόθηκε τελική λύση στο ζήτημα της κατασκευής του σταθμού της Βενιζέλου. Και νομίζω ότι πρέπει να είναι κάποιος πολύ καχύποπτος για να μην αναγνωρίζει ότι σήμερα ήδη η πόλη αλλάζει, χώροι ελεύθεροι αποδίδονται καθώς εργοτάξια απομακρύνονται. Και βέβαια θα επαναλάβω τη δέσμευσή μου ότι ο σταθμός της Βενιζέλου θα παραδοθεί με τα σημαντικά αρχαιολογικά ευρήματα να έχουν επιστρέψει με απόλυτη επιστημονική και αρχαιολογική συνέπεια στη θέση τους. Όπως εξάλλου ήδη θα ξεκινήσει να γίνεται στο σταθμό της Αγίας Σοφίας. Θέλω να θυμίσω ότι όταν αποσπάστηκαν εκεί τα αρχαία δεν υπήρχε καμία πρόβλεψη επανατοποθέτησής τους και δεν είχε αποκαλυφθεί τότε στην πόλη όλο αυτό το μεγάλο κύμα αντίδρασης που προκλήθηκε με το σταθμό της Βενιζέλου. Να πω, επίσης, ότι στο λιμάνι της Θεσσαλονίκης προχωρούν με ταχύτητα τα έργα βελτίωσης, στην 6η προβλήτα. Αναμένεται να ολοκληρωθούν εντός του 2024. Ήδη η πορεία του λιμανιού, είναι μία πορεία ανοδική, εκμεταλλεύτηκε το λιμάνι τη συγκυρία της πανδημίας και οι προοπτικές για το λιμάνι της Θεσσαλονίκης είναι εξαιρετικά ευοίωνες. Επίσης, να τονίσω ότι άλλη μία μεγάλη εκκρεμότητα την οποία κληρονομήσαμε από το παρελθόν αντιμετωπίζεται, η σύμβαση για τη διασύνδεση του λιμανιού της Θεσσαλονίκης με τον ΠΑΘΕ και την Εγνατία υπεγράφη στα τέλη Ιουνίου του 2021. Και βέβαια και η σιδηροδρομική σύνδεση έχει ενταχθεί στο ΠΕΠ. Επίσης, να αναφέρω το σχέδιο για την ανάπλαση του χώρου της Διεθνούς Έκθεσης Θεσσαλονίκης προχωρά και αυτό εντός του προγράμματος ολοκληρώθηκε -όπως ξέρετε- ήδη ο διεθνής αρχιτεκτονικός διαγωνισμός και δρομολογούνται τα επόμενα βήματα και ο στόχος είναι οι εργασίες ανάπλασης να ξεκινήσουν εντός του 2023. Θέλω να κάνω μία ειδική αναφορά σε ένα έργο που είναι πάρα πολύ σημαντικό για τη Δυτική Θεσσαλονίκη. Και αναφέρομαι στο πρώην στρατόπεδο «Παύλου Μελά». Χάρη σε συντονισμένες ενέργειες της Κυβέρνησης και των συναρμοδίων Υπουργείων εγκρίθηκε το ειδικό πολεοδομικό σχέδιο για τη μετατροπή του πρώην στρατοπέδου σε Μητροπολιτικό Πάρκο.Το ΦΕΚ δημοσιεύτηκε πριν από λίγες ημέρες, στις 26 Αυγούστου για την ακρίβεια. Και η σύμβαση για το ανάδοχο είναι στο ελεγκτικό συνέδριο για το προσυμβατικό έλεγχο. Εκτιμούμε ότι τα έργα για αυτόν τον πάρα πολύ σημαντικού πνεύμονα πρασίνου και πολιτισμού για ολόκληρη τη Δυτική Θεσσαλονίκη θα ξεκινήσουν εντός του μήνα Οκτωβρίου. Με μεγάλη χαρά θα βρεθώ, τότε, στον χώρο ώστε να υποδείξουμε και σε όσους συμπολίτες σας εξακολουθούν να είναι καχύποπτοι ότι το έργο αυτό αποτελεί πρώτη προτεραιότητα για την κυβέρνηση και θα δρομολογηθεί ακριβώς όπως είχαμε δεσμευτεί. Τέλος ένα από τα έργα για τα οποία είχαμε μιλήσει στο παρελθόν έχει ήδη ολοκληρωθεί. Και αναφέρομαι στην επέκταση του αεροδρομίου «Μακεδονία», το οποίο πια έχει ανοίξει τις πύλες του, είναι πολύ μεγαλύτερο, είναι πολύ πιο σύγχρονο, στους επισκέπτες της πόλης, μέρος μιας πάρα πολύ σημαντικής επένδυσης εκσυγχρονισμού 14 περιφερειακών αεροδρομίων. Ένα έργο το οποίο ξεκίνησε από την προηγούμενη Κυβέρνηση της Νέας Δημοκρατίας και ολοκληρώνεται, ολοκληρώθηκε μάλλον, καθώς έχουν ολοκληρωθεί τα έργα και στα 14 περιφερειακά αεροδρόμια πάλι από Κυβέρνηση της Νέας Δημοκρατίας. Θα έχω την ευκαιρία το επόμενο Σάββατο, ευρισκόμενος πάλι στη Θεσσαλονίκη, να μιλήσω για τις προοπτικές της ελληνικής οικονομίας για τον επόμενο χρόνο και βέβαια στην καθιερωμένη συνέντευξη τύπου την επόμενη Κυριακή να απαντήσω σε όλα τα ερωτήματα τα οποία θα μου τεθούν. Σας ευχαριστώ πολύ "
2021-09-01,27317,https://www.primeminister.gr/2021/09/01/27317,Ενημερωτικό σημείωμα για τη συμμετοχή του Πρωθυπουργού Κυριάκου Μητσοτάκη στις εργασίες του 16ου Bled Strategic Forum με θέμα «Το Μέλλον της Ευρώπης» στη Σλοβενία | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης συμμετείχε το πρωί σε συζήτηση με θέμα «Το Μέλλον της Ευρώπης» (Future of Europe – To Stand and Withstand) στο πλαίσιο του 16ου Bled Strategic Forum, στο Μπλεντ της Σλοβενίας. «Δεν θέλουμε μια επανάληψη των ανεξέλεγκτων μαζικών ροών που βιώσαμε το 2015» τόνισε ο Πρωθυπουργός, αναφερόμενος και στην απόφαση του χθεσινού έκτακτου Συμβουλίου των Υπουργών Εσωτερικών της ΕΕ με θέμα το Αφγανιστάν. «Υπερασπίζομαι την απόφαση αυτή, εκπροσωπώντας μια χώρα που ήταν το θύμα μιας πολιτικής που ανέδειξε τις σημαντικές αδυναμίες των ευρωπαϊκών θεσμών» πρόσθεσε. «Συμφωνούμε ότι θα πρέπει να προστατεύσουμε τα σύνορά μας και θα πρέπει να το κάνουμε με ένα τρόπο πειθαρχημένο που θα διέπεται από αρχές, με απόλυτο σεβασμό προς το διεθνές δίκαιο. Αλλά ταυτόχρονα θα πρέπει να αναγνωρίσουμε -ως Ευρώπη και ως Ευρωπαϊκοί θεσμοί- ότι πρέπει να διδαχθούμε από τα λάθη μας. Θεωρώ πως αυτό που συνέβη το 2015 ήταν λάθος. Το αναγνωρίζουμε ανοιχτά. Αντιμετωπίζουμε την αναγκαιότητα να στηρίξουμε τους πρόσφυγες, κοντά στην πηγή του προβλήματος, δηλαδή κοντά στο Αφγανιστάν. Και στέλνουμε ένα σαφές μήνυμα στα δίκτυα λαθρομετανάστευσης και εκείνους που εκμεταλλεύονται τον ανθρώπινο πόνο και την απόγνωση πως δεν μπορούν να επαναλάβουν αυτό που έκαναν συστηματικά τα τελευταία χρόνια» υπογράμμισε ο Κυριάκος Μητσοτάκης. Στον πρώτο γύρο της συζήτησης, στην οποία μετείχαν επίσης, μεταξύ άλλων, ο Πρόεδρος του Ευρωπαϊκού Συμβουλίου Charles Michel, ο Πρόεδρος του Ευρωπαϊκού Κοινοβουλίου David Sassoli, η Αντιπρόεδρος της Ευρωπαϊκής Επιτροπής αρμόδια για θέματα Δημοκρατίας και Δημογραφίας Dubravka Šuica και ο Janez Janša, Πρωθυπουργός της διοργανώτριας Σλοβενίας (η οποία έχει την 6μηνη Προεδρία του Συμβουλίου της Ευρωπαϊκής Ένωσης), οι συμμετέχοντες στο πάνελ κλήθηκαν να απαντήσουν στο ερώτημα «ποιος είναι ο ρόλος της πολιτικής». Ο Κυριάκος Μητσοτάκης σημείωσε: Η πολιτική για μένα είναι να είσαι ταυτόχρονα manager και ηγέτης. Διαρκώς καλούμαστε να λύσουμε προβλήματα και να αντιμετωπίζουμε κρίσεις, μεγάλες και μικρές. Στο τέλος της ημέρας, πρέπει να φέρουμε τα αποτελέσματα που προσδοκούν οι πολίτες από εμάς. Το να είσαι ηγέτης σημαίνει πρώτα από όλα να λες την αλήθεια και, ενίοτε, να λαμβάνεις αποφάσεις που δεν είναι δημοφιλείς. Είμαστε σε αυτή τη δουλειά, γιατί πρέπει να λαμβάνουμε αποφάσεις που πολλοί άλλοι δεν θα ήθελαν να λάβουν, φοβούμενοι τις συνέπειες των επιλογών. Το να είσαι σε θέση να διακρίνεις τι είναι σημαντικό και τι είναι λιγότερο σημαντικό, το να κοιτάς το μέλλον σε βραχυπρόθεσμο ορίζοντα, αλλά ταυτόχρονα να πετυχαίνεις μια ισορροπία σε επίπεδο μακροπρόθεσμων στρατηγικών στόχων, αυτή είναι η δουλειά του πολιτικού σήμερα. Στη συζήτηση για το μεταναστευτικό και τις εξελίξεις στο Αφγανιστάν, ο Πρωθυπουργός, σχολιάζοντας και την προηγούμενη τοποθέτηση του Προέδρου του Ευρωπαϊκού Κοινοβουλίου, David Sassoli, ανέφερε τα εξής: Πρόσεξα αυτά που είπε ο David (Sassoli) και συμφωνώ μαζί του ως προς τη φιλόδοξη ατζέντα μεταρρυθμίσεων των ευρωπαϊκών θεσμών. Αλλά επιτρέψτε μου να διαφωνήσω με την αξιολόγησή του David (Sassoli) σχετικά με την απόφαση που ελήφθη χθες από το Ευρωπαϊκό Συμβούλιο σε επίπεδο Υπουργών σχετικά με το Αφγανιστάν. Αυτό που είπαμε ήταν ξεκάθαρο: Δεν θέλουμε μια επανάληψη των ανεξέλεγκτων μαζικών ροών, που βιώσαμε το 2015. Υπερασπίζομαι την απόφαση αυτή, εκπροσωπώντας μια χώρα που ήταν το θύμα μιας πολιτικής που ανέδειξε στο τέλος της ημέρας, τις σημαντικές αδυναμίες των ευρωπαϊκών θεσμών, καθώς ακόμη δεν έχουμε κατορθώσει να καταλήξουμε σε μια συμφωνία για ένα κοινό Σύμφωνο Μετανάστευσης και Ασύλου. Ωστόσο, συμφωνούμε ότι θα πρέπει να προστατεύσουμε τα σύνορά μας, και θα πρέπει να το κάνουμε με ένα τρόπο πειθαρχημένο που θα διέπεται από αρχές, με απόλυτο σεβασμό προς το διεθνές δίκαιο. Αλλά ταυτόχρονα πρέπει να αναγνωρίσουμε -ως Ευρώπη και ως Ευρωπαϊκοί θεσμοί- ότι θα πρέπει να διδαχθούμε από τα λάθη μας. Θεωρώ πως αυτό που συνέβη το 2015 ήταν λάθος. Το αναγνωρίζουμε ανοιχτά. Αντιμετωπίζουμε την αναγκαιότητα να στηρίξουμε τους πρόσφυγες, κοντά στην πηγή του προβλήματος, δηλαδή κοντά στο Αφγανιστάν. Και στέλνουμε ένα σαφές μήνυμα στα δίκτυα λαθρομετανάστευσης και εκείνους που εκμεταλλεύονται τον ανθρώπινο πόνο και την απόγνωση πως δεν μπορούν να επαναλάβουν αυτό που έκαναν συστηματικά τα τελευταία χρόνια. Επιτρέψτε μου λοιπόν, David, λοιπόν να διαφωνήσω με αυτή την παράμετρο της ομιλίας σας. Στο κλείσιμο της συζήτησης, ο Κυριάκος Μητσοτάκης, επισήμανε τα εξής: Αν κάποιος άκουγε αυτή τη συζήτηση χωρίς να γνωρίζει πολλά για την ευρωπαϊκή πολιτική, θα συμπέρανε πως “αυτοί οι άνθρωποι δεν μπορούν να συμφωνήσουν σε τίποτα”. Αλλά αυτό δεν ισχύει. Θέλω λοιπόν να τελειώσω με μια νότα αισιοδοξίας. Τον τελευταίο χρόνο, πετύχαμε πολλά. Μιλάμε λίγο για τις επιτυχίες μας και πολύ για τις αδυναμίες μας: Το Ταμείο Ανάκαμψης και Ανθεκτικότητας, η αντίδραση στην πανδημία του Covid, το Ψηφιακό Πιστοποιητικό, ο στόχος για μηδενικές εκπομπές ρύπων μέχρι το 2050. Πρόκειται για μεγάλα επιτεύγματα. Πώς καταφέραμε να πετύχουμε όλους αυτούς τους στόχους; Γιατί έχουμε την ικανότητα ως κράτη – μέλη να κάνουμε ένα βήμα πίσω, όταν χρειάζεται, για να κάνουμε στη συνέχεια ένα άλμα στο μέλλον. Επομένως, για μένα η Ευρώπη είναι η τέχνη των μικρών συμβιβασμών για την επίτευξη φιλόδοξων στόχων. Αυτό βρίσκεται κατά την γνώμη μου στον πυρήνα της αντίληψης ότι μαζί είμαστε πιο δυνατοί. Αν σε μια διαδικασία που απαιτεί ομοφωνία -και ο Charles γνωρίζει πολύ καλά για ποιο πράγμα μιλάμε και πόσο δύσκολο είναι- σκεφτούμε μόνο τις προτεραιότητες των εθνών – κρατών μας και δεν δούμε τη μεγάλη εικόνα, θα έχουμε χάσει την ουσία μέσα σε έναν ταχύτατα μεταβαλλόμενο κόσμο. "
2021-08-26,27301,https://www.primeminister.gr/2021/08/26/27301,"Ενημερωτικό σημείωμα για τη συνάντηση του Πρωθυπουργού Κυριάκου Μητσοτάκη με τον Πρόεδρο της Επιτροπής Εξωτερικών Σχέσεων της Γερουσίας των ΗΠΑ, Γερουσιαστή Robert Menendez | Ο Πρωθυπουργός της Ελληνικής Δημοκρατίας","Ο Πρωθυπουργός Κυριάκος Μητσοτάκης συναντήθηκε σήμερα, σε ιδιαίτερα θερμό κλίμα, με τον Πρόεδρο της Επιτροπής Εξωτερικών Σχέσεων της Γερουσίας των Ηνωμένων Πολιτειών της Αμερικής, Γερουσιαστή Robert Menendez, ο οποίος πραγματοποιεί επίσκεψη στη χώρα μας για επαφές με την πολιτειακή και πολιτική ηγεσία επ’ ευκαιρία του εορτασμού της 200ης επετείου από την έναρξη της Ελληνικής Επανάστασης. Στην έναρξη της συνάντησής τους ο κ. Μητσοτάκης και ο κ. Menendez είχαν τον ακόλουθο διάλογο: Κυριάκος Μητσοτάκης: Μεγάλη μου χαρά που σας υποδέχομαι κ. Πρόεδρε στην Αθήνα. Γνωρίζω ότι υποδέχομαι έναν πολύ πολύ καλό φίλο της Ελλάδας, αλλά και έναν άνθρωπο που έχει θέσει τη στρατηγική σημασία της Ανατολικής Μεσογείου στο επίκεντρο της εξωτερικής πολιτικής των ΗΠΑ. Ανυπομονούμε πραγματικά για την ολοκλήρωση του Νόμου περί Άμυνας και Διακοινοβουλευτικής Εταιρικής Σχέσης ΗΠΑ – Ελλάδας 2021, ο οποίος πιστεύω ότι θα αποτελέσει νομοθεσία – ορόσημο που θα ενισχύσει περαιτέρω την πρόοδο που έχουμε κάνει στο επίπεδο των διμερών μας σχέσεων. Και εκτιμώ ιδιαίτερα το γεγονός ότι υπήρξατε πάντοτε ένας άνθρωπος με αρχές, προσηλωμένος στα ανθρώπινα δικαιώματα και το διεθνές δίκαιο ως θεμελιώδεις αρχές που θα πρέπει να διαπνέουν τις πολιτισμένες χώρες κατά την επίλυση των διαφορών τους. Και πάλι, καλώς ήρθατε στην Αθήνα. Είναι πάντα μεγάλη μου χαρά να σας συναντώ και να συζητώ μαζί σας. Robert Menendez: Ευχαριστώ, καλημέρα (στα ελληνικά). Είναι μεγάλη μου τιμή, κ. Πρωθυπουργέ, που σας συναντώ και πάλι. Νομίζω πως η τελευταία φορά που συναντηθήκαμε ήταν στη διάρκεια της επίσκεψής σας στην Washington όταν σας έδωσα και ένα υπογεγραμμένο αντίγραφο του νόμου East Med Act. Η Ελλάδα αποτελεί κύριο παράγοντα αυτής της στρατηγικής συνεργασίας. Είμαστε βαθιά ευγνώμονες στον ελληνικό λαό για τη φιλοξενία του. Είμαστε ευγνώμονες απέναντι σας για τον ηγετικό ρόλο που διαδραματίζετε στην εμβάθυνση της συνεργασίας μας στους τομείς της άμυνας, της οικονομίας και της ενέργειας. Εκτιμούμε πραγματικά τον ηγετικό σας ρόλο στα ζητήματα των ημερών, όπως η Κλιματική Αλλαγή και η σκέψη μου είναι με τους Έλληνες που έχασαν περιουσίες. Εκτιμώ τον ηγετικό σας ρόλο και το πως ανταποκριθήκατε στην πρόκληση των πυρκαγιών και αντιλαμβάνομαι πως, με την εξαίρεση ενός πυροσβέστη που δυστυχώς έχασε τη ζωή του, σώθηκαν πολλές ανθρώπινες ζωές. Κατανοώ ότι η απώλεια της περιουσίας προκαλεί μεγάλο πόνο, αλλά οι ανθρώπινες ζωές είναι ό,τι πιο σημαντικό. Επομένως, θα θέλαμε να εκφράσουμε την εκτίμησή μας για τον ηγετικό ρόλο που επιδείξατε στο ζήτημα αυτό. Προφανώς η Κλιματική Αλλαγή είναι μια σοβαρή υπόθεση τόσο για τις ΗΠΑ, όσο και για την Ελλάδα. Επομένως, εκτιμούμε ιδιαίτερα τον ηγετικό ρόλο της Ελλάδας σε αυτό το πεδίο και, τέλος, θα ήθελα να τονίσω ότι διανύουμε μια ιδιαίτερα σημαντική περίοδο για τις χώρες μας, που αποτελεί και μια ευκαιρία για την Ελλάδα να συνεχίζει να παίζει ιδιαίτερα σημαντικό ρόλο διεθνώς και αναφέρομαι και στα ζητήματα δημοκρατίας που έχουν ιδιαίτερη σημασία. Και πάλι λοιπόν. Ανυπομονώ για την συζήτησή μας και σας ευχαριστώ πάρα πολύ για τη θερμή υποδοχή. Κατά τη συνάντηση με τον Γερουσιαστή Menendez, διαχρονικό φίλο της Ελλάδας και του Ελληνισμού, ο Πρωθυπουργός προέβη σε επισκόπηση των άριστων διμερών σχέσεων Ελλάδας – ΗΠΑ και συζήτησε περιφερειακά και διεθνή ζητήματα κοινού ενδιαφέροντος, με έμφαση στις εξελίξεις στην ευρύτερη περιοχή, την Ανατολική Μεσόγειο, τη Βόρεια Αφρική και τα Βαλκάνια, αλλά και τη Μέση Ανατολή, με επίκεντρο την κατάσταση το Αφγανιστάν. Κοινή υπήρξε η διαπίστωση περί του υψηλότατου επιπέδου των σχέσεων Αθήνας – Ουάσιγκτον, όπως επίσης και περί των ακόμα μεγαλύτερων δυνατοτήτων για συνεχή επέκταση και εμβάθυνσή τους. Στη συνάντηση συμμετείχαν από ελληνικής πλευράς o Υπουργός Εξωτερικών, Νίκος Δένδιας, η Πρέσβης της Ελλάδας στην Ουάσιγκτον, Πρέσβης Αλεξάνδρα Παπαδοπούλου, η Διευθύντρια του Διπλωματικού Γραφείου του Πρωθυπουργού, Πρέσβης Ελένη Σουρανή, ο Σύμβουλος Εθνικής Ασφάλειας, Αθανάσιος Ντόκος, και η Αναπληρώτρια Κυβερνητική Εκπρόσωπος, Αριστοτελία Πελώνη. "
2021-08-25,27288,https://www.primeminister.gr/2021/08/25/27288,Ενημερωτικό σημείωμα για τη συνάντηση του Πρωθυπουργού Κυριάκου Μητσοτάκη με τον Επίτροπο αρμόδιο για τη Διαχείριση Κρίσεων Janez Lenarčič | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης συναντήθηκε το απόγευμα στο Μέγαρο Μαξίμου με τον Επίτροπο της ΕΕ, αρμόδιο για τη Διαχείριση Κρίσεων, Janez Lenarčič. Στη συνάντηση συμμετείχαν από ελληνικής πλευράς ο Υφυπουργός στον Πρωθυπουργό αρμόδιος για Θέματα Κρατικής Αρωγής και Αποκατάστασης από Φυσικές Καταστροφές Χρήστος Τριαντόπουλος, ο Περιφερειάρχης Κεντρικής Μακεδονίας και Πρόεδρος της ΕΝΠΕ Απόστολος Τζιτζικώστας, ο επικεφαλής της Ειδικής Επιτροπής για την Ανασυγκρότηση της βόρειας Εύβοιας Σταύρος Μπένος, ο Γενικός Γραμματέας Πολιτικής Προστασίας Βασίλειος Παπαγεωργίου και η Αναπληρώτρια Κυβερνητική Εκπρόσωπος Αριστοτελία Πελώνη. Κατά την έναρξη της συνάντησης ο κ. Μητσοτάκης και ο κ. Lenarčič είχαν τον ακόλουθο διάλογο: Κυριάκος Μητσοτάκης: Χαίρομαι που σας βλέπω και σας ευχαριστώ για την επίσκεψή σας. Μόλις επέστρεψα από τη Βουλή. Είχαμε μια συζήτηση προσπαθώντας να κάνουμε μία κατά το δυνατόν πιο αντικειμενική αξιολόγηση για τη φυσική καταστροφή που μας έπληξε αυτό το καλοκαίρι. Θα ήθελα καταρχάς να ευχαριστήσω την Ευρωπαϊκή Ένωση, τον μηχανισμό rescEU, όλες τις ευρωπαϊκές χώρες που συνέβαλαν, αλλά και όλες τις χώρες που συνέβαλαν διμερώς. Είκοσι-τρία κράτη ήταν παρόντα στην Ελλάδα κατά τη διάρκεια αυτής της πρωτοφανούς κρίσης. Πρόκειται για μία αληθινή έκφραση αλληλεγγύης. Αλλά αποτελεί και απόδειξη ότι το να μοιραζόμαστε δυνατότητες και μέσα -δεν αναφέρομαι μόνο σε αεροπλάνα αλλά και σε πυροσβέστες, σε οχήματα κλπ.- αποφέρει αποτελέσματα σε τέτοιες περιόδους κρίσης. Πιστεύω ότι αντλήσαμε πολλές ενδιαφέρουσες ιδέες για το πώς μπορούμε να βελτιώσουμε αυτό το επίπεδο συντονισμού. Αλλά βεβαίως τώρα αρχίζει το δύσκολο έργο της ανοικοδόμησης. Μαζί μας βρίσκεται ο κ. Μπένος, ένας ιδιαίτερα έμπειρος πολιτικός, ο οποίος ηγήθηκε της προσπάθειας ανοικοδόμησης της Καλαμάτας μετά τον σεισμό του 1986. Η ελπίδα μας και το όραμά μας είναι να ανασυγκροτήσουμε τη βόρεια Εύβοια, η οποία επλήγη ιδιαίτερα, ώστε να γίνει καλύτερη από ό,τι ήταν πριν. Σας ευχαριστώ και πάλι για την επίσκεψή σας. Χαίρομαι που σας βλέπω. Janez Lenarčič: Σας ευχαριστώ, κ. Πρωθυπουργέ. Σας ευχαριστούμε για την υποδοχή. Καταλαβαίνω ότι είχατε μια ακόμα πολύ απαιτητική ημέρα. Για το λόγο αυτό εκτιμώ ακόμα περισσότερο την ευκαιρία που μου δίνετε. Πράγματι, με την επίσκεψή μου αυτή, πρόθεσή μου είναι να εκφράσω την προσωπική μου αλληλεγγύη, αλλά και την αλληλεγγύη εκ μέρους της Ευρωπαϊκής Επιτροπής. Ενώπιον των δύσκολων προκλήσεων που αντιμετώπισε η Ελλάδα αυτό το καλοκαίρι, μας ζητήθηκε να κινητοποιήσουμε βοήθεια. Κάναμε ό,τι καλύτερο μπορούσαμε. Μας ενθάρρυνε η ανταπόκριση των μελών της Ευρωπαϊκής Ένωσης. Έντεκα εξ αυτών, έντεκα κράτη-μέλη παρείχαν αεροπλάνα, ελικόπτερα, περισσότερους από 1.000 πυροσβέστες, περισσότερα από 200 πυροσβεστικά οχήματα. Πρόκειται για τη μεγαλύτερη επιχείρηση πυρόσβεσης που συντόνισε ποτέ ο Μηχανισμός Πολιτικής Προστασίας της ΕΕ. Αλλά από την άλλη πλευρά θα ήθελα επίσης να επισημάνω το γεγονός ότι η Ελλάδα δεν είναι μόνο ωφελούμενος αυτού του μηχανισμού. Στην πραγματικότητα, από το 2014, η Ελλάδα έχει ζητήσει τη βοήθεια του Μηχανισμού Πολιτικής Προστασία της ΕΕ 10 φορές, ενώ έχει προσφέρει αρωγή σε 22 περιπτώσεις όταν άλλα κράτη-μέλη ζήτησαν βοήθεια. Επίσης, η Ελλάδα στηρίζει δυναμικά τον ίδιο τον Μηχανισμό Πολιτικής Προστασίας της Ένωσης γεγονός που εκτιμούμε. Φιλοξενεί επίσης μέρος του στρατηγικού αποθεματικού του rescEU της Ευρωπαϊκής Ένωσης. Είχα την ευκαιρία να δω από κοντά σήμερα το απόθεμα ιατρικού υλικού του rescEU, ενώ υπάρχουν εδώ και μέσα εναέριας δασοπυρόσβεσης στο πλαίσιο του rescEU. Και θα θέλαμε να συνεχίσουμε να συνεργαζόμαστε μαζί σας, κ. Πρωθυπουργέ, και με την κυβέρνησή σας, προκειμένου να διευρύνουμε περαιτέρω όχι μόνο την εθνική και ευρωπαϊκή ικανότητα αντίδρασης, αλλά και να συνεργαστούμε σε θέματα πρόληψης και προσαρμογής. Θα ήθελα να χαιρετίσω αυτό που προσφάτως δηλώσατε, δηλαδή ότι είναι καιρός για τολμηρές ενέργειες, διότι η κλιματική αλλαγή θα μας φέρει αντιμέτωπους με περισσότερες προκλήσεις όπως αυτή. Και σε αυτό το θέμα θα θέλαμε σίγουρα να συνεργαστούμε. "
2021-08-18,27257,https://www.primeminister.gr/2021/08/18/27257,"Ενημερωτικό σημείωμα για τη σύσκεψη υπό τον Πρωθυπουργό Κυριάκο Μητσοτάκη με αντικείμενο την ανασυγκρότηση των πυρόπληκτων περιοχών της Β. Εύβοιας, στην οποία συμμετείχε ο επικεφαλής της αρμόδιας ειδικής επιτροπής, Σταύρος Μπένος | Ο Πρωθυπουργός της Ελληνικής Δημοκρατίας","«Οι πρώτες εκταμιεύσεις θα γίνουν εντός των επόμενων ημερών και ζητώ απ’ όλους τους πολίτες οι οποίοι έχουν πληγεί να κάνουν χρήση της πλατφόρμας έτσι ώστε να μπορέσουν το συντομότερο δυνατόν να πάρουν τους πρώτους πόρους για να μπορέσουν να ξαναρχίσουν να χτίζουν τις ζωές τους», σημείωσε ο Πρωθυπουργός Κυριάκος Μητσοτάκης με αφορμή τη λειτουργία απόψε του arogi.gov.gr, κατά την εισαγωγική του τοποθέτηση στη σύσκεψη για την ανασυγκρότηση των πυρόπληκτων περιοχών της Β. Εύβοιας με τη συμμετοχή του επικεφαλής της αρμόδιας ειδικής επιτροπής, Σταύρου Μπένου. «Η πλατφόρμα arogi.gov.gr θα δώσει τη δυνατότητα σε όσους έχουν πληγεί, με μία αίτηση, να μπορέσουν να εξασφαλίσουν άμεσα τους πρώτους πόρους υποστήριξης έτσι ώστε να ξεκινήσουν το έργο της οικοδόμησης των σπιτιών τους ή της ανασυγκρότησης των επιχειρήσεών τους» διευκρίνισε ο Πρωθυπουργός, υπογραμμίζοντας παράλληλα ότι η Πολιτεία προχωρά άμεσα σε αντιπλημμυρικά έργα και σε ενέργειες για την απομάκρυνση της καμμένης ύλης. Παράλληλα, τόνισε πως η επιτροπή υπό τον κ. Μπένο θα εκπονήσει το στρατηγικό σχέδιο για την παραγωγική ανασυγκρότηση της βόρειας Εύβοιας, πάντα σε στενή συνεργασία με την Τοπική Αυτοδιοίκηση. «Ο σκοπός για τον οποίο ζήτησα από τον Σταύρο Μπένο να ηγηθεί αυτής της προσπάθειας είναι ακριβώς διότι πρέπει να σχεδιάσουμε από τώρα την επόμενη ημέρα της βόρειας Εύβοιας με μια ολιστική προσέγγιση, αξιοποιώντας τα σημαντικά συγκριτικά πλεονεκτήματα που έχει ο τόπος αλλά και σκεπτόμενοι έξω από το συνηθισμένο πλαίσιο και αυτό ακριβώς προσδοκώ από την δουλειά την οποία θα κάνει ο Σταύρος», είπε ο Πρωθυπουργός. Ο Κυριάκος Μητσοτάκης σημείωσε επίσης ότι, καθώς η πυρκαγιά στην Εύβοια επηρέασε «όλο το παραγωγικό μοντέλο της περιοχής», αποφασίστηκε όλες οι επιχειρήσεις του νησιού να απαλλαχθούν από την υποχρέωση επιστροφής της επιστρεπτέας προκαταβολής. «Άρα, όλες οι επιχειρήσεις της βόρειας Εύβοιας -ασχέτως αν έχουν πληγεί ή όχι- ουσιαστικά δεν θα επιστρέψουν στο κράτος ούτε ευρώ από την επιστρεπτέα προκαταβολή την οποία είχαν λάβει. Είναι και αυτή μια έμμεση αλλά πιστεύω ουσιαστική στήριξη της οικονομικής δραστηριότητας της περιοχής», επισήμανε. «Είναι η πιο τιμητική και πιο πατριωτική πρόσκληση που μου έγινε στο διάστημα των 43 ετών που είμαι στη δημόσια ζωή. Ούτε στιγμή δεν σκέφτηκα να πω όχι», τόνισε ο κ. Μπένος, ο οποίος στη σύσκεψη παρουσίασε τον οδικό χάρτη για το σχέδιο ολιστικής ανασυγκρότησης και ανάπτυξης της βόρειας Εύβοιας, με όλες τις επιμέρους μελέτες που πρέπει να υλοποιηθούν το επόμενο διάστημα για: -ειδικά πολεοδομικά σχέδια
-master plan για το νέο δάσος
-συγκοινωνιακές μελέτες για κρίσιμες υποδομές και δίκτυα
-μελέτη για το ανθρώπινο δυναμικό και το εργασιακό μέλλον
-μελέτη για αγροδιατροφή
-μελέτη νέας τουριστικής ταυτότητας
-μελέτη για πράσινη ζώνη, ψηφιακό κύμα και χώρο καινοτομίας. «Πρέπει δηλαδή να δράσουμε ολιστικά, με κέντρο τους πολίτες τους πονεμένους της περιοχής, αλλά και με απόλυτη σύμπνοια. Δεν υπάρχει κανένας χώρος για καπετανάτα», συμπλήρωσε ο κ. Μπένος, ενώ αναφέρθηκε στις τρεις φάσεις του προγράμματος: άμεσα μέτρα ανακούφισης για τους πληγέντες, αποκατάσταση των ζημιών που προκάλεσε η πυρκαγια και μακροπρόθεσμος σχεδιασμός για την αναγέννηση της περιοχής. Στην συνεδρίαση έλαβαν επίσης μέρος ο Υπουργός Επικρατείας αρμόδιος για τον Συντονισμό του Κυβερνητικού Έργου Άκης Σκέρτσος, ο Αναπληρωτής Υπουργός Οικονομικών Θεόδωρος Σκυλακάκης, ο Αναπληρωτής Υπουργός Εσωτερικών αρμόδιος για Θέματα Αυτοδιοίκησης Στέλιος Πέτσας, ο Υφυπουργός Ανάπτυξης και Επενδύσεων Ιωάννης Τσακίρης, ο Υφυπουργός στον Πρωθυπουργό αρμόδιος για Θέματα Κρατικής Αρωγής και Αποκατάστασης από Φυσικές Καταστροφές Χρήστος Τριαντόπουλος, ο Γενικός Γραμματέας Δημόσιων Επενδύσεων και ΕΣΠΑ Δημήτρης Σκάλκος, ο Γενικός Γραμματέας Συντονισμού Θανάσης Κοντογεώργης, ο Προϊστάμενος του Οικονομικού Γραφείου του Πρωθυπουργού Αλέξης Πατέλης, ο Διοικητής της Ειδικής Υπηρεσίας Συντονισμού του Ταμείου Ανάκαμψης Νίκος Μαντζούφας, ο Σύμβουλος της Γενικής Γραμματείας του Πρωθυπουργού Γρηγόρης Βάρρας, ο Περιφερειάρχης Στερεάς Ελλάδας, Φάνης Σπανός, ο Αντιπεριφερειάρχης Περιφερειακής Ενότητας Εύβοιας Γιώργος Κελαϊδίτης, ο Δήμαρχος Ιστιαίας-Αιδηψού Ιωάννης Κοτζιάς, ο Δήμαρχος Μαντουδίου-Λίμνης-Αγίας Άννας, Γιώργος Τσαπουρνιώτης και ο Υπεύθυνος των Προγραμμάτων «Διάζωμα» Ευδόκιμος Φρέγκογλου. Ολόκληρη η εισαγωγική τοποθέτηση του Πρωθυπουργού Καλό σας απόγευμα, πολύ χαίρομαι που υποδεχόμαστε σήμερα τον Σταύρο Μπένο, στην πρώτη de facto συνεδρίαση της Επιτροπής η οποία θα αναλάβει να μας κάνει τις προτάσεις για την παραγωγική ανασυγκρότηση της Βόρειας Εύβοιας. Θέλω να τονίσω πόσο μεγάλη προσωπική σημασία αποδίδω σε αυτήν την προσπάθεια καθώς μέσα από αυτήν την μεγάλη οικολογική καταστροφή ξεπηδά η ευκαιρία να ξανασκεφτούμε το πώς θέλουμε να δούμε την βόρεια Εύβοια -όχι σε έξι μήνες, όχι σε έναν χρόνο- αλλά σε βάθος χρόνου. Η κυβέρνηση -όπως γνωρίζετε- έχει ήδη δρομολογήσει τις άμεσες ενέργειες υποστήριξης των πυρόπληκτων και αποκατάστασης των περιοχών που έχουν πληγεί από τις φλόγες. Σήμερα θα τεθεί σε λειτουργία η πλατφόρμα arogi.gov.gr η οποία θα δώσει τη δυνατότητα σε όσους έχουν πληγεί, με μία αίτηση, να μπορέσουν να εξασφαλίσουν άμεσα τους πρώτους πόρους υποστήριξης έτσι ώστε να ξεκινήσουν το έργο της οικοδόμησης των σπιτιών τους ή της ανασυγκρότησης των επιχειρήσεών τους. Και εκτιμώ ότι οι πρώτες εκταμιεύσεις θα γίνουν εντός των επόμενων ημερών και ζητώ απ’ όλους τους πολίτες οι οποίοι έχουν πληγεί να κάνουν χρήση της πλατφόρμας έτσι ώστε να μπορέσουν το συντομότερο δυνατόν να πάρουν τους πρώτους πόρους για να μπορέσουν να ξαναρχίσουν να χτίζουν τις ζωές τους. Ταυτόχρονα σε συνεργασία με τα συναρμόδια Υπουργεία, με το Υπουργείο Περιβάλλοντος και Ενέργειας να έχει τον πρώτο λόγο προχωράμε στα άμεσα έργα απομάκρυνσης των καμένων δέντρων και κατασκευής των έργων υποδομής, έτσι ώστε να μπορέσουμε να πετύχουμε τη συγκράτηση των εδαφών. Αφενός για να αποτρέψουμε πλημμυρικά φαινόμενα, αφετέρου για να μπορέσουμε να εξασφαλίσουμε ότι η αναδάσωση θα γίνει με τους ευνοϊκότερους δυνατούς όρους. Όμως το έργο μας δεν σταματά μόνο εδώ. Και ο σκοπός για τον οποίο ζήτησα από τον Σταύρο Μπένο να ηγηθεί αυτής της προσπάθειας είναι ακριβώς διότι πρέπει να σχεδιάσουμε από τώρα την επόμενη ημέρα της βόρειας Εύβοιας με μια ολιστική προσέγγιση, αξιοποιώντας τα σημαντικά συγκριτικά πλεονεκτήματα που έχει ο τόπος αλλά και σκεπτόμενοι έξω από το συνηθισμένο πλαίσιο και αυτό ακριβώς προσδοκώ από την δουλειά την οποία θα κάνει ο Σταύρος. Θα ήθελα αυτή η προσπάθεια να είναι μια προσπάθεια η οποία να είναι από τη φύση της συναινετική. Εμπλέκονται -προφανώς- τα συναρμόδια Υπουργεία. Ο Χρήστος Τριαντόπουλος έχει τον επιτελικό ρόλο να συντονίζει όλες τις κυβερνητικές προσπάθειες. Εμπλέκονται, όμως, και οι τοπικοί φορείς. Η Περιφέρεια, οι δύο Δήμοι οι οποίοι έχουν πληγεί περισσότερο. Αυτοί είναι οι συνομιλητές μας, αυτοί θα μας κατευθύνουν, θα μας καθοδηγήσουν, θα εισφέρουν τις σκέψεις τους. Νομίζω ότι και η εμπειρία του Σταύρου είναι τέτοια που να ξέρει ότι καμία τέτοια προσπάθεια δεν μπορεί να πετύχει εάν δεν ξεπηδήσει μέσα από την ενέργεια, μέσα από την θετική ενέργεια των ίδιων των ανθρώπων οι οποίοι έχουν πληγεί. Και μέσα από αυτήν την μεγάλη καταστροφή, εγώ αυτό το οποίο συγκρατώ, είναι αυτή την αισιοδοξία πολλών ανθρώπων στη Βόρεια Εύβοια, οι οποίοι έσπευσαν να πάρουν τον έλεγχο της κατάστασης στα χέρια τους. Με την αρωγή του κράτους, με τη στήριξη του κράτους, θα ξαναχτίσουμε την βόρεια Εύβοια καλύτερη και ομορφότερη από αυτό το οποίο ήταν. Μια τελευταία παρατήρηση: Έχουν πληγεί και άλλες περιοχές της χώρας. Δεν έχει πληγεί μόνο η βόρεια Εύβοια. Όμως, η βόρεια Εύβοια είναι μια διακριτή περίπτωση ακριβώς επειδή η έκταση της φωτιάς ήταν τέτοια που ουσιαστικά επηρέασε όλο το παραγωγικό μοντέλο της περιοχής. Γι’ αυτό και με απόφαση του Υπουργείου Οικονομικών -με εισήγηση την οποία απεδέχθην- αποφασίσαμε να δώσουμε τη δυνατότητα σε όλες τις επιχειρήσεις -ασχέτως αν είναι πυρόπληκτες ή όχι- να μετατρέψουν τις επιστρεπτέες προκαταβολές τους σε μη επιστρεπτέες. Άρα, όλες οι επιχειρήσεις της βόρειας Εύβοιας -ασχέτως αν έχουν πληγεί ή όχι- ουσιαστικά δεν θα επιστρέψουν στο κράτος ούτε ευρώ από την επιστρεπτέα προκαταβολή την οποία είχαν λάβει. Είναι και αυτή μια έμμεση αλλά πιστεύω ουσιαστική στήριξη της οικονομικής δραστηριότητας της περιοχής. Σταματώ εδώ Σταύρο, να σε ευχαριστήσω και πάλι για την ταχύτητα και την προθυμία με την οποία αποδέχθηκες την πρότασή μου. Εξάλλου για όσους δεν το γνωρίζουν είμαστε παλιοί γνωστοί, και είχα αναζητήσει και τις απόψεις του Σταύρου όταν ήμουν Υπουργός Διοικητικής Μεταρρύθμισης και κάναμε μια προσπάθεια, τότε, να εκσυγχρονίσουμε έτι περαιτέρω τα ΚΕΠ. Τώρα έχουμε περάσει σε ένα καινούργιο μοντέλο ηλεκτρονικού κράτους το οποίο και ο Σταύρος το οραματιζόταν αλλά τότε δεν είχαμε τα εργαλεία να το κάνουμε πράξη. Τώρα πιστεύω το καταφέρνουμε και το καταφέρνουμε καλά. Εξού και η πλατφόρμα της κρατικής αρωγής ακριβώς πάνω σε αυτήν την ηλεκτρονική δυνατότητα γρήγορης επικοινωνίας κράτους και πολίτη έρχεται και πατάει. Σε ευχαριστώ και πάλι Σταύρο. "
2021-08-15,27238,https://www.primeminister.gr/2021/08/15/27238,Μήνυμα του Πρωθυπουργού Κυριάκου Μητσοτάκη για την εορτή της Κοιμήσεως της Θεοτόκου | Ο Πρωθυπουργός της Ελληνικής Δημοκρατίας,"Ο φετινός Δεκαπενταύγουστος δικαιώνει όσο ποτέ τον διπλό εορτασμό του. Γιατί ως Μητέρα του κόσμου, η Παναγία μάς προσφέρει την ελπίδα. Ενώ ως Υπέρμαχος, μάς οπλίζει με θάρρος απέναντι σε δύο παγκόσμιες δοκιμασίες: την κλιματική κρίση που κορυφώνεται και την πανδημία που παραμένει απειλητική. Ειδικά τις μέρες αυτές, η σκέψη μας είναι στους συμπολίτες μας που χτυπήθηκαν από τις τελευταίες πυρκαγιές. Χάθηκαν περιουσίες και πράσινο. Όμως σώθηκαν οι ζωές. Είναι αυτές που θα ξαναδώσουν ζωή σε όλα. Γιατί, όπως έχουμε αποδείξει, ενωμένοι οι Έλληνες μπορούμε να μετατρέπουμε κάθε τέλος σε μία νέα αρχή. Οι δυσκολίες υπάρχουν για να μας διδάσκουν και να μας κάνουν καλύτερους. Αλλά και για να γιγαντώνουν το πείσμα μας. Η Πολιτεία ξέρει, μπορεί και θα ξαναχτίσει ό,τι γκρεμίστηκε. Με τους ενεργούς πολίτες δίπλα της, συμμαχητές στην ανασυγκρότηση της χώρας. Αλλά και υγιείς, με την ασπίδα του εμβολίου πριν απ’ το φθινόπωρο. Υποδεχόμαστε τη μεγάλη γιορτή του τόπου μας πιστοί στο μήνυμά της. Αντλούμε καινούργια δύναμη από τις ρίζες της παράδοσης. Και ανανεώνουμε την ελπίδα μας για το αύριο, κάνοντας όλο και καλύτερο το σήμερα της πατρίδας μας. Χρόνια πολλά σε κάθε Ελληνίδα και κάθε Έλληνα. "
2021-08-11,27224,https://www.primeminister.gr/2021/08/11/27224,Δήλωση του Πρωθυπουργού Κυριάκου Μητσοτάκη για την απώλεια του Στέφανου Μίλλερ | Ο Πρωθυπουργός της Ελληνικής Δημοκρατίας,"«Αγάπησε την Ελλάδα, λάτρεψε τη Νεμέα, έφερε στο φως τους θησαυρούς της.  Ταυτισμένος με την ανάδειξη των αρχαιοτήτων της Νεμέας, στις ανασκαφές της οποίας αφιέρωσε τέσσερις δεκαετίες, ο Στέφανος Μίλλερ αγάπησε βαθιά τους ανθρώπους και τον πολιτισμό της σύγχρονης Ελλάδας.  Έγινε Στέφανος από Στήβεν πολύ πριν η Πολιτεία του αποδώσει τιμητικά την ελληνική υπηκοότητα το 2005. Είχα τη χαρά και την τιμή να συναντηθώ μαζί του στη Νεμέα τα τελευταία χρόνια. Να θαυμάσω την αφοσίωσή του στις οικουμενικές αξίες της κλασικής Ελλάδας. Και να μοιραστώ την ανυπόκριτη αγάπη του για τη χώρα μας.  Τον αποχαιρετούμε ως έναν δικό μας άνθρωπο, ως έναν συμπολίτη μας». "
2021-08-09,27209,https://www.primeminister.gr/2021/08/09/27209,Δήλωση του Πρωθυπουργού Κυριάκου Μητσοτάκη | Ο Πρωθυπουργός της Ελληνικής Δημοκρατίας,"Οι τελευταίες ημέρες ήταν από τις πιο δύσκολες για την πατρίδα μας εδώ και δεκαετίες. Δώσαμε, και ακόμη δίνουμε, τη μάχη με όλες μας τις δυνάμεις. Αλλά αντιμετωπίζουμε μία φυσική καταστροφή πρωτόγνωρων διαστάσεων: σε λίγες μέρες ξέσπασαν 586 πυρκαγιές σε όλες τις γωνιές της Ελλάδας. Mε φωτιές οι οποίες, λόγω του πρωτοφανούς καύσωνα αλλά και της πολύμηνης ξηρασίας, σβήνουν πια πολύ δύσκολα. Πολλές χώρες μάς συνδράμουν ήδη με μέσα και προσωπικό. Τις ευχαριστώ για την αλληλεγγύη τους. Κυρίως, όμως, ευγνωμονώ όλες και όλους που δίνουν τον αγώνα στο πεδίο. Παλεύουν με ένα φυσικό φαινόμενο που, συχνά, ξεπερνά τις δυνάμεις τους. Και όμως, δεν το βάζουν κάτω. Στα μαυρισμένα τους πρόσωπα βλέπουμε την Ελλάδα που αντιστέκεται και επιμένει. Ενώ το κύμα συμπαράστασης και αλληλοβοήθειας που απλώνεται σε όλη την επικράτεια δηλώνει την απόφαση αυτού του λαού να ξαναχτίσει γρήγορα ό,τι γκρεμίστηκε. Το ότι σώθηκαν άνθρωποι, με πλήρη σχέδια εκκένωσης, οφείλεται στον επαγγελματισμό της Πολιτικής Προστασίας, στη δράση της Αστυνομίας και του Λιμενικού. Δεν ήταν αυτονόητο, ούτε δεδομένο. Το ίδιο ισχύει και για την προστασία πολλών οικισμών που τελικά δεν κάηκαν χάρη στην αυτοθυσία πυροσβεστών και εθελοντών, και φυσικά των πιλότων μας και των Ενόπλων Δυνάμεων. Μέσα σε λίγα 24ωρα σε 141 περιοχές έγιναν 62 οργανωμένες απομακρύνσεις κατοίκων. Η έκταση της καταστροφής, ειδικά στην Εύβοια και στην Αττική, μαυρίζει την καρδιά όλων μας. Και πρώτος εγώ ζητώ συγνώμη για τις όποιες αδυναμίες υπήρξαν. Κατανοώ απόλυτα τον πόνο των συμπολιτών μας που είδαν τα σπίτια ή τις περιουσίες τους να καίγονται. Την αναστάτωση όσων μετακινήθηκαν όπως-όπως από τον τόπο τους. Ακόμα και την οργισμένη απορία εκείνων που αναζητούσαν, για παράδειγμα, εναέρια βοήθεια, χωρίς να γνωρίζουν αν τα πυροσβεστικά αεροσκάφη επιχειρούσαν αλλού ή αν οι συνθήκες ήταν απαγορευτικές. Οι αντιδράσεις μας, ωστόσο, δεν πρέπει να είναι τυφλές. Οι τυχόν αστοχίες θα εντοπιστούν. Και οι ευθύνες θα αποδοθούν όποτε πρέπει και σε όποιον πρέπει. Το πρώτο ζητούμενο, αυτήν την ώρα, είναι οι λύσεις. Ακριβώς όπως και πρώτο ζητούμενο ήταν και παραμένει η προστασία της ανθρώπινης ζωής. Γι’ αυτό και ο απολογισμός αυτής της εμπειρίας οφείλει να μην περιλαμβάνει μόνο το τι χάθηκε, αλλά και το τι σώθηκε μέσα σε μία τέτοια φυσική λαίλαπα που δεν έχει προηγούμενο. Είναι προφανές ότι η κλιματική κρίση χτυπά, πλέον, την πόρτα ολόκληρου του πλανήτη, με φωτιές που διαρκούν επί εβδομάδες. Αυτό είναι αιτιολογία, όχι, όμως, δικαιολογία ούτε και άλλοθι. Και θα το πω καθαρά: μπορεί να κάναμε ό,τι ήταν ανθρωπίνως δυνατόν, αλλά σε πολλές περιπτώσεις αυτό δεν φάνηκε αρκετό στην άνιση μάχη με τη φύση. Το ίδιο ξεκαθαρά, όμως, θα πω και ότι θα βρεθούμε δίπλα σε όσους έπληξε η πυρκαγιά. Όπως το κάναμε και άλλοτε, μετά τις πλημμύρες του «Ιανού» στη Θεσσαλία ή του μεγάλου σεισμού της Σάμου. Έχουμε χρέος να σφίξουμε τα δόντια και να προχωρήσουμε. Και άλλες φορές η χώρα έζησε καταστροφές αλλά έμεινε όρθια. Το ίδιο θα συμβεί και σ’ αυτήν την περιπέτεια, μετατρέποντας τη θλίψη μας σε δύναμη. Θα συνεχίσουμε λοιπόν στα μέτωπα της κατάσβεσης, καθώς ο πόλεμος με τη φωτιά εξακολουθεί. Και, ταυτόχρονα, θα ξεκινήσουμε να επουλώνουμε τις πληγές μας: όσοι έχασαν σπίτια και περιουσίες θα αποζημιωθούν, οι καμένες εκτάσεις θα αναδασωθούν και θα δρομολογηθούν αμέσως τα απαραίτητα αντιπλημμυρικά έργα. Ήδη έχουμε εξασφαλίσει από το Ταμείο Ανάκαμψης σημαντικούς πόρους για αναδασώσεις, κατά προτεραιότητα στην Εύβοια και την Αττική. Ενώ σήμερα ενέκρινα και συμπληρωματικό προϋπολογισμό 500 εκατομμυρίων ευρώ ειδικά για τις περιοχές αυτές. Και αν χρειαστεί θα υπάρξουν και πρόσθετες ευρωπαϊκές ενισχύσεις. Το στοίχημά μας είναι να γίνουν πρότυπα μιας νέας αρχής, μιας δυναμικής επανεκκίνησης, στην οποία είμαι σίγουρος ότι ιδρύματα, επιχειρήσεις και, πάνω απ’ όλους, η ίδια η κοινωνία των πολιτών θα ανταποκριθούν. Εκεί θα φυτέψουμε όχι μόνο πολλά, αλλά και τα σωστά δέντρα, αξιοποιώντας την πιο σύγχρονη τεχνογνωσία. Ώστε, και με τη βοήθεια της φύσης, τα δάση μας να ξαναγεννηθούν και η ζωή και η οικονομία να επιστρέψουν στους τόπους που πλήγωσαν οι φλόγες. Οι ζημιές άρχισαν ήδη να καταγράφονται. Η γραφειοκρατία θα σαρωθεί. Και οι πρώτες αποζημιώσεις θα καταβάλλονται αμέσως, με απλή αίτηση κάθε ενδιαφερομένου, την οποία θα υποβάλει σε μία και μόνη ηλεκτρονική πλατφόρμα. Το πρόγραμμα της Πολιτικής Προστασίας του μέλλοντος, ύψους 1,8 δισεκατομμυρίων ευρώ, ξεκινά επίσης με την πρόληψη σε κεντρικό ρόλο. Το όλο Σχέδιο Ανασυγκρότησης τίθεται υπό την εποπτεία του Γραφείου Πρωθυπουργού. Για την Εύβοια, μάλιστα, δεσμεύομαι ότι θα υπάρξει στοχευμένο πρόγραμμα αποκατάστασης και ανάπτυξης του νησιού. Αύριο, στο Υπουργικό Συμβούλιο, θα γίνουν συγκεκριμένες ανακοινώσεις. Και τις επόμενες μέρες θα απαντήσω προσωπικά σε κάθε ερώτημα. Εύχομαι η επόμενη ημέρα να ανατείλει με διακομματική συναίνεση, γιατί αν το καθήκον του σήμερα ανήκει στην κυβέρνηση, η ευθύνη του αύριο ανήκει σε όλους μας. Επιτρέψτε μου να κλείσω με μια προσωπική αναφορά. Ως Πρωθυπουργός επί 25 μήνες διαχειρίστηκα πολλές κρίσεις: από την ασύμμετρη επίθεση στον Έβρο μέχρι την επέλαση του κορονοϊού. Και από τις αλλεπάλληλες εθνικές προκλήσεις στην Ανατολική Μεσόγειο, μέχρι το μεγάλο στοίχημα του εμβολιασμού. Όλες είχαν πολύπλευρες συνέπειες στην οικονομία και στην κοινωνία. Και όλες έμοιαζαν στην αρχή ανυπέρβλητες. Αλλά όλες τις ξεπεράσαμε με πείσμα και ενότητα. Αυτό θα γίνει και τώρα, με τολμηρές αποφάσεις που θα αλλάξουν πολλά. Είμαι βέβαιος ότι και τούτη η δοκιμασία θα γίνει ευκαιρία που θα μας διδάξει και θα μας κάνει καλύτερους. Γιατί η πρόκληση της κλιματικής κρίσης αφορά όχι μόνο τη δική μας, αλλά κυρίως την επόμενη γενιά. Προσωπικά, θα συνεχίσω να κάνω αυτό που εξαρχής επέλεξα: να μιλώ στη γλώσσα της αλήθειας, να αναλαμβάνω τις ευθύνες μου, να αποκρούω διχασμούς και να ενώνω τους Έλληνες. Και να εργάζομαι σκληρά για την πατρίδα που μας αξίζει. "
2021-08-07,27195,https://www.primeminister.gr/2021/08/07/27195,Ανακοίνωση – Γραφείο Τύπου Πρωθυπουργού | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης μετέβη το πρωί στο Ενιαίο Συντονιστικό Κέντρο Επιχειρήσεων του Πυροσβεστικού Σώματος στο Χαλάνδρι και ενημερώθηκε για τις πυρκαγιές που βρίσκονται σε εξέλιξη. Μετά το τέλος της ενημέρωσης ο Πρωθυπουργός έκανε την ακόλουθη δήλωση: Είμαστε ευγνώμονες στις γυναίκες και στους άνδρες της Πυροσβεστικής, σε όλους τους εθελοντές, στην Ελληνική Αστυνομία, στο Λιμενικό για την τεράστια προσπάθεια την οποία κατέβαλαν και χθες το βράδυ να ελέγξουν τα μεγάλα πύρινα μέτωπα, κυρίως στην Αττική, στην Εύβοια, στην Ηλεία και στη Μάνη. Η κατάσταση σήμερα είναι λίγο καλύτερη από χθες. Θα πρέπει να συνεχίσουμε με πολύ μεγάλη ένταση την προσπάθεια ώστε να οριοθετηθούν όλες οι πυρκαγιές και να μην έχουμε κάποιον κίνδυνο αναζωπύρωσης. Προτεραιότητα όλες αυτές τις τελευταίες ημέρες ήταν πρώτα και πάνω απ’ όλα η προστασία της ανθρώπινης ζωής, στον βαθμό που αυτό είναι εφικτό η προστασία των περιουσιών, κυρίως η φωτιά να μην εισέλθει εντός οικισμών καθώς σε αυτήν την περίπτωση θα είχαμε πολύ μεγάλες ζημιές. Και βέβαια η προστασία των κρίσιμων υποδομών, πρωτίστως της ηλεκτροδότησης του Λεκανοπεδίου, και εκεί έγινε μια πολύ μεγάλη προσπάθεια και σήμερα είμαστε σε πολύ καλύτερη κατάσταση απ’ ό,τι ήμασταν χθες. Θέλω και πάλι να εκφράσω τη βαθιά μου θλίψη γι’ αυτό το οποίο έχει συμβεί. Να διαβεβαιώσω για ακόμη μια φορά όλους τους πληγέντες ότι η αποκατάστασή τους θα είναι η πρώτη πολιτική μου προτεραιότητα. Όλες οι καμένες εκτάσεις θα κριθούν αναδασωτέες. Θα αλλάξουμε τον τρόπο με τον οποίο δρομολογούμε τα έργα προστασίας, τα αντιπυρικά, τα αντιδιαβρωτικά αλλά και τον τρόπο με τον οποίο κάνουμε τις αναδασώσεις. Και με πολύ μεγάλη προσπάθεια και, πιστεύω, και με την συμμετοχή της κοινωνίας των πολιτών, όταν με το καλό περάσει αυτό το εφιαλτικό καλοκαίρι, θα στρέψουμε όλη μας την προσοχή στο να αποκαταστήσουμε τις ζημιές με τη μεγαλύτερη δυνατή ταχύτητα και στο να αποκαταστήσουμε και πάλι το φυσικό μας περιβάλλον. "
2021-08-06,27193,https://www.primeminister.gr/2021/08/06/27193,Δήλωση του Πρωθυπουργού Κυριάκου Μητσοτάκη για την απώλεια του Προέδρου του ΕΒΕΑ Κωνσταντίνου Μίχαλου | Ο Πρωθυπουργός της Ελληνικής Δημοκρατίας,"Εκφράζω τη βαθιά μου θλίψη για την απώλεια του Προέδρου του ΕΒΕΑ Κωνσταντίνου Μίχαλου. Με πολύπλευρη δραστηριότητα, ο Κωνσταντίνος Μίχαλος άφησε το δικό του αποτύπωμα στα δημόσια πράγματα και στο χώρο των επιχειρήσεων. Τα ειλικρινή μου συλλυπητήρια στην οικογένειά του. "
2021-08-05,27188,https://www.primeminister.gr/2021/08/05/27188,Δήλωση του Πρωθυπουργού Κυριάκου Μητσοτάκη | Ο Πρωθυπουργός της Ελληνικής Δημοκρατίας,"Συμπολίτες μου, Αντιμετωπίζουμε στην πατρίδα μας μια εξαιρετικά κρίσιμη κατάσταση. Όπως, δυστυχώς συμβαίνει και σε πολλές άλλες χώρες. Μετά από 10 ημέρες καύσωνα καλούμαστε να διαχειριστούμε ταυτόχρονα δεκάδες δασικές πυρκαγιές. Τρεις από αυτές, στην Αττική, στην Εύβοια και στην Ηλεία είναι τεραστίων διαστάσεων και έντασης. Η προτεραιότητα μας είναι πάντα η προστασία της ανθρώπινης ζωής. Ακολουθεί η προφύλαξη των περιουσιών, του φυσικού περιβάλλοντος και των κρίσιμων υποδομών. Δυστυχώς, στις συνθήκες αυτές, η ταυτόχρονη επίτευξη όλων αυτών των στόχων είναι απλά ανέφικτη. Ο κρατικός μηχανισμός και ειδικά οι γυναίκες και οι άνδρες της Πυροσβεστικής, έχουν καταβάλει υπεράνθρωπες προσπάθειες. Οφείλουμε να τους δείξουμε έμπρακτα την ευγνωμοσύνη μας, αναγνωρίζοντας ότι μερικές φορές τους ζητάμε να κάνουν πράγματα που απλά ξεπερνούν τις δυνάμεις τους. Δυστυχώς, τα δύσκολα είναι ακόμα μπροστά μας και η νύχτα που έρχεται είναι απειλητική. Αύριο περιμένουμε ισχυρούς Δυτικούς Ανέμους σε πολλές περιοχές της πατρίδας μας. Μιλάμε για συνθήκες πρωτόγνωρες καθώς έχουν προηγηθεί πολλές μέρες έντονου καύσωνα, που έχει μετατρέψει ολόκληρη τη χώρα σε πυριτιδαποθήκη. Με την Πολιτική Προστασία έχουμε καταστρώσει σχέδιο έκτακτης ανάγκης, τοποθετώντας 6 περιφέρειες, συμπεριλαμβανομένης και της Αττικής, σε κατάσταση κόκκινου συναγερμού. Σας ζητώ να περιορίσετε τις άσκοπες μετακινήσεις και να είστε εξαιρετικά προσεκτικοί. Αν δοθεί εντολή εκκένωσης από κάποια περιοχή, σας παρακαλώ να συμμορφωθείτε. Τα σπίτια ξαναχτίζονται και τα δέντρα θα ξαναφυτρώσουν αλλά η ανθρώπινη ζωή δεν αναπληρώνεται. Και σε αυτή την έκτακτη κατάσταση, πρέπει να είμαστε όλοι ενωμένοι. Κράτος, αυτοδιοίκηση, εθελοντές, πολίτες, όλοι μαζί πρέπει να δώσουμε τη μάχη. Θα υπάρξει χρόνος και για κριτική και για αυτοκριτική. Αλλά όχι τώρα. Στους συμπολίτες μας που είναι δικαιολογημένα θυμωμένοι, οργισμένοι, γιατί έχασαν τις περιουσίες τους θέλω να τους πω ότι η πολιτεία θα είναι δίπλα τους. Όπως ήταν δίπλα στους πολίτες που χτυπήθηκαν από τον «Ιανό» και από άλλες πρόσφατες φυσικές καταστροφές. Οι περιουσίες θα αποκατασταθούν και οι γεωργοί μας θα αποζημιωθούν. Και φυσικά οι καμένες εκτάσεις θα κηρυχθούν αμέσως αναδασωτέες, όπως, άλλωστε, επιβάλλει το Σύνταγμα. Τέλος, έχουμε χρέος να θωρακίσουμε την πατρίδα μας απέναντι στην πραγματικότητα της Κλιματικής Αλλαγής. Δεν ψάχνω ούτε για άλλοθι ούτε για δικαιολογίες. Έχουμε κάνει σημαντικά βήματα προόδου στην οργάνωση του κράτους, αλλά αυτά δεν αρκούν όταν έχεις απέναντί σου ένα φυσικό φαινόμενο τέτοιας έκτασης. Τις τελευταίες μέρες δώσαμε μάχες που κερδίσαμε και άλλες που χάσαμε. Η πολιτεία θα προσπαθεί κάθε μέρα να γίνεται καλύτερη. Είναι ανάγκη και οι πολίτες να παραμείνουν ψύχραιμοι και ενωμένοι. "
2021-08-05,27182,https://www.primeminister.gr/2021/08/05/27182,Δελτίο Τύπου – Γραφείο Τύπου Πρωθυπουργού | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης μετέβη στις πληγείσες, από τις πυρκαγιές, περιοχές της Ηλείας. Πρώτος σταθμός του Πρωθυπουργού ήταν το Κινητό Συντονιστικό Κέντρο Επιχειρήσεων «Όλυμπος», ενώ στη συνέχεια στο Μουσείο της Αρχαίας Ολυμπίας όπου ενημερώθηκε για τη μάχη που δόθηκε για τη διάσωση του αρχαιολογικού χώρου από τη φωτιά και αμέσως μετά μετέβη σε γειτονικές περιοχές που υπέστησαν καταστροφές. Αμέσως μετά έκανε την ακόλουθη δήλωση: «Η χώρα αντιμετωπίζει μία πρωτοφανή περιβαλλοντική κρίση, με πολλαπλές μεγάλες πυρκαγιές σε πολλά σημεία της χώρας. Αποτέλεσμα ενός καύσωνα ο οποίος μπαίνει πια στη δεύτερη εβδομάδα του. Θέλω και εγώ με τη σειρά μου να ευχαριστήσω όχι μόνο τις γυναίκες και τους άνδρες της Πυροσβεστικής, αλλά τους εθελοντές μας, αλλά και τους πολίτες της Ηλείας, οι οποίοι πραγματικά αγωνίστηκαν σε απόλυτη συνεργασία με τις κρατικές δυνάμεις για να περιορίσουν- στο βαθμό που αυτό ήταν εφικτό- τις μεγάλες ζημιές από αυτήν την καταστροφική πυρκαγιά. Ένα μεγάλο ευχαριστώ και σε όσες και σε όσους έδωσαν αγώνα να προστατευτεί ο ιερός χώρος της Ολυμπίας, με αυτόν τον τεράστιο παγκόσμιο συμβολισμό. Είχα την ευκαιρία να επισκεφτώ το χώρο σήμερα, ευτυχώς είναι και ο χώρος και ο περιβάλλων χώρος παντελώς προστατευμένος και ακέραιος. Όμως -όπως βλέπετε- η μάχη συνεχίζεται, έχουμε ακόμα ενεργά μέτωπα εδώ στην Ηλεία. Αύριο περιμένουμε μία ακόμα πιο δύσκολη μέρα καθώς εκτιμούμε ότι θα έχουμε ενισχυμένους ανέμους. Θέλω να διαβεβαιώσω όλες τις Ελληνίδες και όλους τους Έλληνες ότι κάνουμε το καλύτερο δυνατό. Θέλω επίσης να πω ότι καταλαβαίνω απόλυτα το θυμό, την οργή, την αγανάκτηση πολιτών οι οποίοι έχουν δει τις περιουσίες τους να καταστρέφονται. Δυστυχώς παρά το γεγονός ότι έχουμε περισσότερα εναέρια μέσα κατά κεφαλήν από οποιαδήποτε άλλη χώρα, είναι αδύνατον τα μέσα αυτά να είναι διαθέσιμα ανά πάσα στιγμή σε όλα τα σημεία της χώρας. Και η κατανομή γίνεται πάντα με ορθολογικά κριτήρια ακολουθώντας τις επιταγές του κεντρικού συντονιστικού της Πυροσβεστικής το οποίο είναι και το μόνο το οποίο έχει ολοκληρωμένη εικόνα για τους κινδύνους που εγκυμονούνται σε κάθε φωτιά. Θέλω, επίσης, να τονίσω πόσο σημαντικό είναι το γεγονός ότι μπορούμε πια και κάνουμε οργανωμένες εκκενώσεις έτσι ώστε να προστατεύουμε το υπέρτατο αγαθό το οποίο είναι η ανθρώπινη ζωή. Και φυσικά αυτές οι εκκενώσεις δεν μπορούν να γίνουν εάν δεν έχουμε τη συνεννόηση και τη συνεργασία των τοπικών κοινωνιών. Γι’ αυτό και πάλι ένα μεγάλο ευχαριστώ. ‘Οταν γίνεται μία εκκένωση γίνεται για το καλό των πολιτών, για να προστατεύσουμε τις ζωές τους. Από εκεί και πέρα ας αντιμετωπίσουμε πρώτα αυτό το πολύ δύσκολο διάστημα το οποίο έχουμε μπροστά μας. Όταν θα έρθει η ώρα -και θα έρθει πολύ σύντομα- η πολιτεία θα σταθεί δίπλα στους πολίτες οι οποίοι επλήγησαν. Έχουμε πια ένα νομοθετημένο πλαίσιο για κρατική αρωγή. Το οποίο σημαίνει ότι όσοι πολίτες είδαν τα σπίτια τους να καταστρέφονται από τη φωτιά θα γνωρίζουν ότι θα τυγχάνουν αποζημίωσης, έτσι ώστε τα σπίτια αυτά να μπορούν να κατασκευαστούν και πάλι και βέβαια οι παραγωγοί μας θα αποζημιωθούν και αυτοί, είτε για την σοδειά τους είτε για κατεστραμμένα δέντρα. Έχουμε αποδείξει όλο αυτό τον χρόνο όπου έχουμε χειριστεί μία σειρά από δυστυχώς φυσικές καταστροφές με πιο έντονη αυτή του Ιανού ότι είμαστε και γρήγοροι και αποτελεσματικοί στην αποζημίωση των πολιτών. Κάτι τελευταίο και γενικότερο. Εάν υπάρχουν ακόμα λίγοι οι οποίοι έχουν επιφυλάξεις για το αν η κλιματική αλλαγή είναι ένα πραγματικό φαινόμενο τους καλώ να έρθουν εδώ να δουν την ένταση των φαινομένων και να διαπιστώσουν ότι δυστυχώς πια εάν δεν κάνουμε κάτι σύντομα θα αντιμετωπίζουμε ολοένα και πιο δραματικές καταστάσεις. Η χώρα έχει ήδη μεριμνήσει, μέσα από το επόμενο ΕΣΠΑ, να εξασφαλίσει πόρους οι οποίοι θα πλησιάζουν τα 2 δις ευρώ για το μεγαλύτερο πρόγραμμα Πολιτικής Προστασίας το οποίο θα έχει πότε υλοποιηθεί στη χώρα. Και αυτοί οι πόροι είναι πόροι οι οποίοι θα επενδυθούν με συνετό τρόπο για να προστατεύσουμε τις ζωές και τις περιουσίες των πολιτών. Θα έχουμε την ευκαιρία όταν τελειώσει αυτή η μεγάλη περιπέτεια να μιλήσουμε πολύ πιο αναλυτικά για αυτό το πρόγραμμα. Αυτό το οποίο προέχει σήμερα είναι η αντιμετώπιση της κατεπείγουσας κατάστασης την οποία έχουμε μπροστά μας. Θα ξαναπώ, όλοι -νομίζω ότι το βλέπετε- γίνεται ό,τι είναι ανθρωπίνως δυνατό και αυτό θα συνεχίσουμε να κάνουμε και τις επόμενες μέρες».
Η Υπουργός Πολιτισμού, Λίνα Μενδώνη, στη διάρκεια της σύσκεψης, στον Αρχαιολογικό Χώρο, ενημέρωσε για τις ενέργειες που έγιναν προκειμένου να κρατηθεί μακριά η φωτιά: Στον Αρχαιολογικό χώρο, έχουν εγκατασταθεί και λειτουργούν μόνιμα συστήματα πυροπροστασίας και συγκεκριμένα: -Πύραυλοι καταιονισμού ύδατος σε πλήρη λειτουργία πέριξ του Αρχαιολογικού Χώρου του Αρχαιολογικού Μουσείου και του Μουσείου της Ιστορίας των Ολυμπιακών Αγώνων της Αρχαιότητας -Πυροσβεστικές φωλεές σε πλήρη λειτουργία πέριξ των παραπάνω χώρων. Τις προηγούμενες μέρες ελήφθησαν προληπτικά μέτρα και συγκεκριμένα: -Πλήρης αποψίλωση και καθαρισμός του Αρχαιολογικού Χώρου Ολυμπίας και των χώρων γύρω από τα Μουσεία από τη χαμηλή βλάστηση -Διαβροχή από τους πυραύλους καταιονισμού ύδατος επί αρκετές ημέρες πριν από την
έναρξη της πυρκαγιάς για την αύξηση της υγρασίας στους χώρους γύρω από τον Αρχαιολογικό Χώρο και τα Μουσεία Στη διάρκεια της εκδήλωσης της πυρκαγιάς έγιναν οι εξής ενέργειες: -Ενημέρωση της ομάδας επιφυλακής και όλων των υπαλλήλων της Υπηρεσίας για παραμονή τους στην Υπηρεσία -Ενημέρωση και απομάκρυνση των επισκεπτών από τον Αρχαιολογικό Χώρο και το Μουσείο της Ολυμπίας -Κλείσιμο του Αρχαιολογικού Χώρου και των Μουσείων της ΕΦΑ ΗΛΕΙΑΣ -Συνεχής ρίψη ύδατος από το σύστημα πυροπροστασίας στον περιβάλλοντα χώρο του Αρχαιολογικού Μουσείου Ολυμπίας για τη συντήρηση της υγρασίας σε υψηλά επίπεδα -Συνεχής διαβροχή από το προσωπικό της Εφορείας Αρχαιοτήτων περιμετρικά της στέγης του Αρχαιολογικού Μουσείου και του περιβάλλοντος χώρου με χρήση των φωλεών πυρόσβεσης -Διάνοιξη μεγάλων αντιπυρικών ζωνών από τις αρμόδιες Υπηρεσίες για την αναχαίτιση των μετώπων της πυρκαγιάς. Ο Κυριάκος Μητσοτάκης ζήτησε να γίνει μια ολοκληρωμένη παρέμβαση ώστε να αντιμετωπιστούν οριστικά ανάλογα προβλήματα στο μέλλον ενώ τόνισε, επίσης την ανάγκη να γίνουν εγκαίρως, σε συνεργασία με την Περιφέρεια, αντιπλημμυρικά έργα ώστε να αντιμετωπιστούν προβλήματα λόγω της διάβρωσης του εδάφους. Σε δηλώσεις του ο Υπουργός Προστασίας του Πολίτη, Μιχάλης Χρυσοχοΐδης, ανέφερε: «Θερμά ευχαριστούμε τους πολίτες της Ολυμπίας και των γύρω κοινοτήτων γιατί με ηρωικό τρόπο συμμετείχαν μαζί μας στην αντιμετώπιση μιας εξαιρετικά δύσκολης πυρκαγιάς που ένα τμήμα της αφορούσε την προστασία του αρχαιολογικού χώρου της Ολυμπίας. Τα καταφέραμε όλοι μαζί, σας αξίζουν συγχαρητήρια εσάς εδώ τους ντόπιους πολίτες, πολλά μπράβο στους πυροσβέστες, άνδρες και γυναίκες, που με ηρωισμό μέρα και νύχτα τα πεζοπόρα τμήματα βρίσκονται μέσα στη φωτιά και την έχουν αντιμετωπίσει σε μεγάλο βαθμό. Μαζί Θα συνεχίσουμε αυτή την προσπάθεια μέσα σε εξαιρετικά δύσκολες συνθήκες να τις αντιμετωπίσουμε και να βγούμε νικητές. Σας ευχαριστώ». Ο Περιφερειάρχης Δυτικής Ελλάδας, Νεκτάριος Φαρμάκης, τόνισε: «Είχαμε την ευκαιρία σήμερα να επισκεφτούμε μαζί με τον Πρωθυπουργό, τους Υπουργούς και τον δήμαρχο και όλους τους συναρμόδιους φορείς όλες τις περιοχές που επλήγησαν χθες αλλά και συνεχίζουν να πλήττονται σήμερα στην περιοχή στον Δήμο της αρχαίας Ολυμπίας. Επισκεφτήκαμε τον αρχαιολογικό χώρο, επισκεφτήκαμε το χώρο που γίνεται σήμερα ο συντονισμός στο κινητό συντονιστικό κέντρο και φυσικά επισκεφτήκαμε το σημείο που χθες δόθηκε η πιο μεγάλη μάχη με τις δυνάμεις της Πυροσβεστικής, με όλα τα στελέχη της Πολιτικής Προστασίας που συνεχίζουν ακόμα και σήμερα να δίνουν μάχη σώμα με σώμα με την πύρινη λαίλαπα. Έχω την αίσθηση ότι ο συντονισμός των στελεχών της Πολιτικής Προστασίας, των Σωμάτων Ασφαλείας και όλων όσων συνέτρεξαν στην προσπάθειά μας, θα έχει τα αποτελέσματα που όλοι θέλουμε και σε κάθε περίπτωση αποδεικνύεται με την παρουσία όλων εδώ σήμερα και με τα όσα ειπώθηκαν ότι η πολιτεία θα είναι παρούσα και για την μετέπειτα πορεία και την -φυσικά- ανακούφιση των πολιτών». Στη σύσκεψη στο Κινητό Συντονιστικό Κέντρο Επιχειρήσεων «Όλυμπος» μετείχαν ο Υπουργός Προστασίας του Πολίτη, Μιχάλης Χρυσοχοΐδης, ο Γενικός Γραμματέας Πολιτικής Προστασίας, Βασίλης Παπαγεωργίου, ο Περιφερειάρχης Δυτικής Ελλάδας, Νεκτάριος Φαρμάκης, ο Αντιπεριφερειάρχης Ηλείας, Βασίλης Γιαννόπουλος, οι Βουλευτές της ΝΔ, Διονυσία Αυγερινοπούλου και Ανδρέας Νικολακόπουλος, ο Αρχηγός του Πυροσβεστικού Σώματος Αντιστράτηγος Π.Σ. Στέφανος Κολοκούρης, ο Δήμαρχος Αρχαίας Ολυμπίας, Γιώργος Γεωργιόπουλος και ο Δασάρχης Πύργου Παναγιώτης Λάττας. "
2021-08-04,27171,https://www.primeminister.gr/2021/08/04/27171,Δελτίο Τύπου – Γραφείο Τύπου Πρωθυπουργού | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης μετέβη το πρωί στο Κινητό Συντονιστικό Κέντρο Επιχειρήσεων «Όλυμπος» στη Βαρυμπόμπη όπου ενημερώθηκε από τον Υφυπουργό Πολιτικής Προστασίας και Διαχείρισης Κρίσεων, Νίκο Χαρδαλιά, τον Αρχηγό της Πυροσβεστικής, Στέφανο Κολοκούρη και στελέχη του Πυροσβεστικού Σώματος, για την κατάσταση στα διάφορα μέτωπα της πυρκαγιάς. Αμέσως μετά τη σύσκεψη στο Συντονιστικό, στην οποία μετείχαν, επίσης, ο Αναπληρωτής Υπουργός Εσωτερικών, Στέλιος Πέτσας, ο Υφυπουργός στον Πρωθυπουργό, Θόδωρος Λιβάνιος και ο Γενικός Γραμματέας Πολιτικής Προστασίας, Βασιλης Παπαγεωργίου, ο Πρωθυπουργός έκανε την εξής δήλωση: Ένα μεγάλο ευχαριστώ στις γυναίκες και στους άντρες του Πυροσβεστικού Σώματος. Έγινε μία πολύ σημαντική δουλειά όλο το βράδυ, κυρίως από τα πεζοπόρα τμήματα. Αντιμετωπίσαμε μία εξαιρετικά δύσκολη πυρκαγιά σε συνθήκες ακραίου καύσωνα. Είναι οι πιο εφιαλτικές πυρκαγιές αυτές, οι οποίες λαμβάνουν χώρα στα περιαστικά δάση. Κρατώ ως θετικό το γεγονός ότι δόξα τω Θεώ μέχρι σήμερα, μέχρι στιγμής, δεν είχαμε καμία απώλεια ανθρώπινης ζωής και ότι το σύστημα των εκκενώσεων δούλεψε υποδειγματικά. Οι κρίσιμες υποδομές μας άντεξαν. Από εδώ και στο εξής θα ξεκινήσει άμεσα η δουλειά της καταγραφής των ζημιών, τα σπίτια θα ξαναφτιαχτούν, το δάσος με τον χρόνο θα ξαναγίνει, όμως τα δύσκολα είναι ακόμα μπροστά μας. Έχουμε κάποιες μέρες ακόμα καύσωνα, μετά θα αρχίσουν οι άνεμοι, οπότε θα ζητήσω από όλες και από όλους να παραμείνουμε σε απόλυτη εγρήγορση έτσι ώστε η ζημιά που θα γίνει από εδώ και στο εξής να είναι όσο το δυνατόν μικρότερη. Και πάλι ένα πολύ μεγάλο ευχαριστώ σε όλες και σε όλους, στο Πυροσβεστικό Σώμα, στην Αστυνομία, τους εθελοντές μας που με τόση αυταπάρνηση αντιμετώπισαν μία εξαιρετικά δύσκολη κατάσταση. Ο Υφυπουργός Πολιτικής Προστασίας και Διαχείρισης Κρίσεων, Νίκος Χαρδαλιάς δήλωσε: Ήταν άλλη μία εξαιρετικά δύσκολη νύχτα. Η δουλειά που έγινε από τα πεζοπόρα και στα τέσσερα μέτωπα έφερε καρπούς. Από τα τέσσερα μέτωπα, το ξημέρωμα μας βρήκε με ένα ενεργό, τα υπόλοιπα σε ύφεση. Υπάρχει πάρα πολλή ακόμα δουλειά να κάνουμε μέσα στο πεδίο, μέσα στις ρεματιές και νομίζω ότι οι άντρες και οι γυναίκες του Πυροσβεστικού Σώματος αλλά και όλοι οι εμπλεκόμενοι προσπαθούν να δώσουν τον καλύτερό τους εαυτό. Κατά τη διάρκεια της νύχτας προχωρήσαμε σε επιπλέον απομακρύνσεις και εκκενώσεις. Καταλαβαίνετε ότι το θερμικό φορτίο ήταν μεγάλο, μας βοήθησε το γεγονός ότι οι άνεμοι είχαν πέσει, υπήρχε μία σχετική άπνοια, είχε ανέβει σχετικά η υγρασία και με τη δουλειά που έγινε από τα πεζοπόρα, νομίζω ότι καταφέραμε και μειώσαμε τα μέτωπα. Για αυτό και πλέον τα εναέρια έχουν μία συγκεκριμένη αποστολή, να κλείσουν λιγάκι τα μέτωπα αυτά, ώστε να πάμε σε μία τουλάχιστον οριοθέτηση της κατάστασης. Ο Πρωθυπουργός αμέσως μετά τη σύσκεψη πήγε στις περιοχές που έχουν πληγεί από την πυρκαγιά, είδε από κοντά τις καταστροφές, συνομίλησε με τους ανθρώπους που έδωσαν και συνεχίζουν να δίνουν τη μάχη στην πρώτη γραμμή για την αντιμετώπιση της φωτιάς και τους ευχαρίστησε για την προσφορά τους. "
2021-08-03,27153,https://www.primeminister.gr/2021/08/03/27153,Ενημερωτικό σημείωμα για την τηλεδιάσκεψη υπό τον Πρωθυπουργό Kυριάκο Μητσοτάκη για την παρουσίαση της εφαρμογής MyHealth | Ο Πρωθυπουργός της Ελληνικής Δημοκρατίας,"Μια από τις σημαντικότερες ψηφιακές υπηρεσίες που θα παρέχει στο εξής το κράτος, τη MyHealth app, μέσω της οποίας ο κάθε πολίτης αποκτά πρόσβαση στα ιατρικά και υγειονομικά του δεδομένα, παρουσιάστηκε σήμερα σε σύσκεψη υπό τον Πρωθυπουργό στο Μέγαρο Μαξίμου. «Η εφαρμογή MyΗealth αποτελεί πρακτικά το πρώτο στάδιο, το πρώτο βήμα του προσωπικού φακέλου υγείας του κάθε ασθενούς», τόνισε ο Πρωθυπουργός. «Ο κάθε πολίτης – ασθενής θα έχει πια μια πολύ καλή εικόνα του δικού του υγειονομικού προφίλ. Άρα, με αυτό τον τρόπο ενδυναμώνουμε και την ίδια τη σχέση του πολίτη με τις υπηρεσίες υγείας. Ο ενημερωμένος πολίτης, ο ενεργός πολίτης έχει πια ένα πολύ μεγαλύτερο ρόλο να παίξει στη διαχείριση και της δικής του προσωπικής υγείας», υπογράμμισε ο Κυριάκος Μητσοτάκης. «Πίσω απ’ όλα αυτά, αλλά πίσω και από όλες τις δράσεις που έχουμε αναπτύξει στον τομέα του ψηφιακού μετασχηματισμού, κρύβεται μία σαφέστατη πολιτική επιλογή: Η τεχνολογία να τεθεί στην υπηρεσία του πολίτη, μειώνοντας την ταλαιπωρία του και φυσικά αμβλύνοντας τις ανισότητες», ανέφερε ο Πρωθυπουργός. Με την εφαρμογή MyHealth app ο πολίτης αποκτά πλέον πρόσβαση στα ιατρικά και υγειονομικά του δεδομένα. Επειδή τα στοιχεία που θα περιέχονται στην εφαρμογή είναι ύψιστης σημασίας και κρισιμότητας, όσον αφορά στα προσωπικά δεδομένα, έχουν ληφθεί όλα τα κατάλληλα μέτρα ασφαλείας. Ο Κυριάκος Μητσοτάκης αναφέρθηκε στη σημασία που έχει η νέα εφαρμογή και στον εξορθολογισμό της φαρμακευτικής δαπάνης και στην αντιμετώπιση της υπερσυνταγογράφησης, απευθύνοντας προειδοποίηση στους λίγους γιατρούς που υπερσυνταγογραφούν: «Τα στοιχεία αυτά είναι εξαιρετικά χρήσιμα για να χαράξουμε πολιτικές δημόσιας υγείας, αλλά και για να μπορέσουμε να εξορθολογήσουμε την φαρμακευτική δαπάνη, έτσι ώστε να είμαστε σίγουροι ότι το σωστό φάρμακο συνταγογραφείται στο σωστό κόστος, στον σωστό ασθενή. Και μία παρότρυνση προς όλους εκείνους -και δεν είναι πολλοί αλλά υπάρχουν- τους γιατρούς οι οποίοι εξακολουθούν να επιμένουν να υπερσυνταγογραφούν φάρμακα, τα οποία στην πραγματικότητα δεν είναι απαραίτητα. Προσέξτε, γιατί θα σας βρούμε πια» τόνισε χαρακτηριστικά. «Οι ψηφιακές εφαρμογές στην υγεία είναι μόνο ψηφίδες ενός συνολικότερου σχεδίου που έχουμε για ένα πραγματικό νέο Εθνικό Σύστημα Υγείας» υπογράμισε ο Κυριάκος Μητσοτάκης, για να προσθέσει αμέσως μετά: «Αυτή η πρόταση για το νέο ΕΣΥ θα είναι μία ολιστική πρόταση που θα καλύπτει όλο το φάσμα των υπηρεσιών υγείας, από την πρόληψη μέχρι την φροντίδα των ασθενών μέσα στα νοσοκομεία, αλλά και το τι συμβαίνει όταν θα βγαίνουν από αυτά. Και βέβαια σε όλη αυτή την προσπάθεια η χρήση νέων τεχνολογιών, όπως αυτή που θα παρουσιάσουμε σήμερα, θα παίξει καταλυτικό ρόλο». Παίρνοντας αμέσως μετά το λόγο, ο Υπουργός Επικρατείας και Ψηφιακής Διακυβέρνησης Κυριάκος Πιερρακάκης, που έκανε την παρουσίαση, εξήγησε συνοπτικά τι μπορεί να κάνει ο πολίτης: «Μπορεί να διαχειριστεί και να δει συγκεντρωμένες πληροφορίες που καταρχήν αφορούν συνταγές και παραπεμπτικά», ενώ εντός μηνός θα προστεθούν οι ιατρικές βεβαιώσεις». Ο πολίτης θα έχει άμεση και εύκολη πρόσβαση στο ιστορικό της συνταγογράφησής του, καθώς για τα προστατευόμενα μέλη του, αρχικά με ένα ιστορικό ενάμισι έτους, από τον Ιανουάριο του 2020, ενώ μέχρι το Σεπτέμβριο, το ιστορικό αυτό θα καλύπτει την περίοδο από το 2012. «Δηλαδή θα μπορεί ο κάθε πολίτης να δει σε βάθος χρόνου το τι του έχει συνταγογραφηθεί στον ΑΜΚΑ του. Και αυτό είναι πάρα πολύ ενδιαφέρον για να βλέπει κανείς αθροιστικά, σωρευτικά το ποια είναι η κατάσταση, το προφίλ που έχει στο φάκελό του. Επίσης, θα λαμβάνει τις ειδοποιήσεις της άυλης συνταγογράφησης πλέον με push notification για τις νέες συνταγές» τόνισε ο κ. Πιερρακάκης. Ο Υπουργός Υγείας Βασίλης Κικίλιας τόνισε, αμέσως μετά, ότι «η πεμπτουσία της εφαρμογής MyHealth είναι ότι προσπαθούμε να διευκολύνουμε την καθημερινότητα του πολίτη». Ο κ. Κικίλιας μιλώντας για τη νέα ψηφιακή υπηρεσία, υπογράμμισε ότι «πάμε τώρα στην καρδιά του Συστήματος Υγείας που είναι ο ιατρικός φάκελος, η δυνατότητα δηλαδή κάθε πολίτη να μπορεί να έχει τα στοιχεία του και με αυτά να εξυπηρετείται, είτε του εκδίδονται ιατρικές συνταγές, είτε θέλει ιατρικά παραπεμπτικά για να μπορέσει να αθληθεί, είτε χρειάζεται το ιστορικό του, προκειμένου να μπορέσει να επικοινωνήσει με έναν επαγγελματία υγείας. Άρα ως προς τον πολίτη η εφαρμογή είναι εξαιρετική. Και ως προς το Σύστημα Υγείας όμως είναι, γιατί τα δεδομένα στη δημόσια υγεία είναι αναγκαία για να χαράξει κανείς πολιτικές υγείας. Και ο στόχος της Κυβέρνησης ποιος είναι; Πιο υψηλού επιπέδου ποιότητα παροχής υπηρεσιών υγείας για τον πολίτη». Από την πλευρά του, ο Υφυπουργός Ψηφιακής Διακυβέρνησης, αρμόδιος για την Απλούστευση Διαδικασιών, Γιώργος Γεωργαντάς, έδωσε συγχαρητήρια στην ΗΔΙΚΑ και στα στελέχη της «γιατί κατάφεραν τον καιρό της πανδημίας, όχι μόνο να στηρίξουν όλες τις εφαρμογές, που ήδη υπήρχαν, σε σχέση με την επιδοματική πολιτική της Κυβέρνησης, αλλά ταυτόχρονα στήριξαν όλες αυτές τις νέες εφαρμογές». Η Πρόεδρος και Διευθύνουσα Σύμβουλος της ΗΔΙΚΑ Νίκη Τσούμα ανέφερε ότι η διαδικασία προχωράει βήμα-βήμα «ανοίγοντας συνεχώς και μία νέα υπηρεσία προς τους πολίτες, έτσι ώστε να φτιάξουμε στο τέλος αυτό το οραματικό που έχουμε για τον πλήρη ηλεκτρονικό φάκελο του πολίτη». Στη MyHealth app εμφανίζονται, επίσης, όλες οι συνταγές και τα παραπεμπτικά εξετάσεων για τα προστατευόμενα μέλη ενός ενήλικα. Ενώ το σύστημα της ηλεκτρονικής συνταγογράφησης λειτουργεί από το 2011, οι πολίτες δεν έχουν πρόσβαση στα δικά τους προσωπικά ή οικογενειακά δεδομένα, δεν γνωρίζουν τι έχουν συνταγογραφηθεί από τον γιατρό τους. Δεν έχουν λοιπόν πρόσβαση σε αυτό τον πλούτο δεδομένων είτε για προσωπικούς και αρχειακούς λόγους, είτε για υγειονομικούς και ιατρικούς.
Ανοίγοντας περαιτέρω τα δεδομένα και την πρόσβαση σε αυτά, που έδωσε η άυλη συνταγογράφηση αρχικά μέσω των συνταγών και παραπεμπτικών εξετάσεων, τη MyHealth app έρχεται να κλείσει αυτόν τον κύκλο και να δώσει πολύ μεγαλύτερες ψηφιακές δυνατότητες στον πολίτη ψηφιακά γύρω από τα προσωπικά θέματα της υγείας του. Στόχος είναι το ιστορικό της ηλεκτρονικής συνταγογράφησης να εμπλουτιστεί με τα αποτελέσματα των ιατρικών εξετάσεων του ασθενούς ανεξαρτήτως σε ποια νοσοκομειακή μονάδα, κλινική, ή κέντρο υγείας στη χώρα πραγματοποιήθηκαν, το ιστορικό νοσηλειών του ασθενούς κ.α. έτσι ώστε τα ιατρικά δεδομένα του να τον «ακολουθούν» παντού. Στην τηλεδιάσκεψη συμμετείχαν ο Υπουργός Υγείας, Βασίλης Κικίλιας, ο Υπουργός Ψηφιακής Διακυβέρνησης, Κυριάκος Πιερρακάκης, ο Υπουργός Επικρατείας, Γιώργος Γεραπετρίτης, ο Αναπληρωτής Υπουργός Υγείας, Βασίλης Κοντοζαμάνης, ο Υφυπουργός Ψηφιακής Διακυβέρνησης, αρμόδιος για την Απλούστευση Διαδικασιών, Γιώργος Γεωργαντάς, ο Υφυπουργός παρα τω Πρωθυπουργώ, αρμόδιος για τον συντονισμό του Κυβερνητικού Έργου, Άκης Σκέρτσος, η Πρόεδρος και Διευθύνουσα Σύμβουλος της ΗΔΙΚΑ ΑΕ, Νίκη Τσούμα και ο Διευθυντής του Γραφείου του Υπουργού Ψηφιακής Διακυβέρνησης Κωνσταντίνος Χαμπίδης. Ολόκληρες οι παρεμβάσεις Κυριάκος Μητσοτάκης: Σήμερα, κάνουμε ένα ακόμα πολύ σημαντικό βήμα για τη γρήγορη ψηφιακή εξυπηρέτηση του πολίτη και μάλιστα στον εξαιρετικά ευαίσθητο τομέα της υγείας του, γιατί στο εξής όλα τα παραπεμπτικά των εξετάσεων και οι συνταγές που έχει λάβει θα βρίσκονται στο κινητό του. Έτσι, ο ίδιος θα έχει μία καλύτερη εικόνα της εξέλιξης των θεραπειών του, αλλά θα μπορεί να ενημερώνει και πολύ πιο εύκολα τον γιατρό του αν χρειαστεί. Αρκεί να έχει συνδεθεί με την άυλη συνταγογράφηση και να έχει δηλώσει τον αριθμό του κινητού του τηλεφώνου. Η εφαρμογή «MyΗealth», την οποία θα παρουσιάσουμε σήμερα, αποτελεί πρακτικά το πρώτο στάδιο, το πρώτο βήμα του προσωπικού φακέλου υγείας του κάθε ασθενούς. Σύντομα στα δεδομένα αυτά θα προστεθούν και τα αποτελέσματα εξετάσεων, ανεξάρτητα από το χρόνο και την υγειονομική μονάδα που αυτές έχουν γίνει. Στη συνέχεια θα προστεθεί και το ιστορικό τυχόν νοσηλειών, ώστε στην τελική του μορφή το «ΜyΗealth» να μπορεί να διαμορφωθεί σε μία ψηφιακή ταυτότητα της κατάστασης της υγείας του κάθε Έλληνα πολίτη, που θα μας συνοδεύει παντού. Νομίζω ότι είναι πολύ σαφείς και προφανείς οι διευκολύνσεις που προκύπτουν από αυτή τη νέα εφαρμογή. Από τις πιο απλές, που είναι για παράδειγμα όλες οι πληροφορίες που απαιτούνται για να εγγραφεί κάποιος σε ένα γυμναστήριο. Προφανώς, υπάρχουν και πολύ πιο σύνθετες, όπως η ανάγκη μιας γρήγορης διάγνωσης ή και επέμβασης με βάση το ιστορικό μας.
Αυτό το οποίο βρήκα πολύ ενδιαφέρον στην εφαρμογή -θα έχουμε την ευκαιρία να το δούμε και στη συνέχεια- είναι το πόσο αναλυτικά είναι τα στοιχεία. Θα γνωρίζουμε μέχρι και τη δραστική ουσία των φαρμάκων που έχουν συνταγογραφηθεί, τα φαρμακεία από τα οποία τα έχουμε προμηθευτεί, και βέβαια αυτό θα αφορά και όλα τα προστατευόμενα μέλη κάθε ασφαλισμένου. Θα έχουμε την ευκαιρία με τον τρόπο αυτό να έχουμε στα χέρια μας και ένα ακόμη εργαλείο μείωσης της φαρμακευτικής δαπάνης, αλλά και εντοπισμού για πιθανά κρούσματα διαφθοράς. Είμαι σίγουρος ότι οι πολίτες που θα κάνουν χρήση αυτής της διαδικασίας -κάποιοι τουλάχιστον- θα αντιληφθούν ότι γράφτηκαν συνταγές στο όνομά τους εν αγνοία τους. Αυτό από εδώ και στο εξής σταματάει οριστικά. Πίσω απ’ όλα αυτά, αλλά πίσω και από όλες τις δράσεις που έχουμε αναπτύξει στον τομέα του ψηφιακού μετασχηματισμού, κρύβεται μία σαφέστατη πολιτική επιλογή: Η τεχνολογία να τεθεί στην υπηρεσία του πολίτη, μειώνοντας την ταλαιπωρία του και φυσικά αμβλύνοντας τις ανισότητες. Γιατί η ψηφιοποίηση των υπηρεσιών υγείας σημαίνει τελικά πρόσβαση σε αυτή απ’ όλους. Μιλάμε, λοιπόν, για μία πρωτοβουλία με πολύ σημαντικό εκσυγχρονιστικό πρόσημο, αλλά και μια πρωτοβουλία που έχει πολύ σημαντικό κοινωνικό περιεχόμενο. Γι’ αυτό και θα περιμένω με πολύ ενδιαφέρον την υλοποίηση του χρονοδιαγράμματος εμπλουτισμού της σχετικής εφαρμογής. Κλείνω επισημαίνοντας ότι οι ψηφιακές εφαρμογές στην υγεία, που θα παρουσιάσουμε σήμερα είναι μόνο ψηφίδες ενός συνολικότερου σχεδίου που έχουμε για ένα πραγματικό νέο Εθνικό Σύστημα Υγείας. Μία ανάγκη που ανέδειξαν καταλυτικά οι νέες συνθήκες της πανδημίας και την απάντηση τη μελετούμε ενώ ταυτόχρονα αντιμετωπίζουμε τον covid και προχωρούμε την υλοποίηση της επιχείρησης «Ελευθερία». Αυτή η πρόταση για το νέο ΕΣΥ θα είναι μία ολιστική πρόταση που θα καλύπτει όλο το φάσμα των υπηρεσιών υγείας, από την πρόληψη μέχρι την φροντίδα των ασθενών μέσα στα νοσοκομεία, αλλά και το τι συμβαίνει όταν θα βγαίνουν από αυτά. Και βέβαια σε όλη αυτή την προσπάθεια η χρήση νέων τεχνολογιών, όπως αυτή που θα παρουσιάσουμε σήμερα, θα παίξει καταλυτικό ρόλο. Σταματώ εδώ για να δώσω το λόγο στους δύο Υπουργούς. Κυριάκος Πιερρακάκης: Κύριε Πρόεδρε, σας ευχαριστούμε πολύ που έχουμε σήμερα την ευκαιρία να σας παρουσιάσουμε την εφαρμογή «MyHealth Αpp». Προτείνω να μπω αμέσως στην παρουσίαση για να έχετε την πλήρη εικόνα του τι ακριβώς αποφασίσαμε, στο πλαίσιο της πολιτικής που χαράσσει το Υπουργείο Υγείας, να υλοποιήσουμε ως τεχνικό εργαλείο. Και να ξεκινήσω από αυτό που είπατε ότι εδώ κάνουμε μία σειρά παραδοχές. Η πρώτη παραδοχή είχε να κάνει με την λεγόμενη ανάγκη του data ownership, δηλαδή οι πολίτες να έχουν πρόσβαση στα δεδομένα τους. Το σύστημα της συνταγογράφησης υπάρχει εδώ και χρόνια. Εμείς ως Κυβέρνηση το επεκτείναμε με την άυλη συνταγογράφηση, η οποία απεδείχθη μια καταλυτική υπηρεσία για τους πολίτες, ειδικά κατά τη φάση του lockdown η οποία ήταν και εξαιρετικά χρήσιμη και στην επιχείρηση «Ελευθερία». Μπορείτε να δείτε τα νούμερα: 2,4 εκατομμύρια περίπου εγγεγραμμένοι πολίτες, 22 εκατομμύρια άυλες συνταγές έχουν εκδοθεί. Μία στις τρεις συνταγές την ημέρα είναι πλέον άυλες. Τι κάναμε στην πορεία; Βάλαμε και τα άυλα παραπεμπτικά των ιατρικών εξετάσεων, πάνω από 8 εκατομμύρια έχουν εκδοθεί. Και ένα βέλτιστο παράδειγμα απλοποίησης και ψηφιοποίησης ταυτόχρονα, αυτό που προσπαθούμε να κάνουμε είναι ίσως η πιο δημοφιλής υπηρεσία που έχουμε δημιουργήσει. Χρησιμοποιώντας την άυλη συνταγογράφηση στην επιχείρηση Ελευθερία στις ευπαθείς ομάδες, τι κάναμε; Πήραμε τα ICD-10 -σε κάθε συνταγή υπάρχει ένα ICD-10 που είναι συγκεκριμένη η ασθένεια βάσει της οποίας συνταγογραφείται ένα φάρμακο- και κατηγοριοποιήσαμε ουσιαστικά τις ευπαθείς ομάδες και διαπιστώσαμε ότι πάρα πολύς κόσμος δεν έχει γνώση του αν ανήκει στη συγκεκριμένη ομάδα ή όχι. Υπ΄ αυτήν την έννοια, επειδή τα δεδομένα της συνταγογράφησης υπάρχουν χοντρικά από τα τέλη του ’11, αρχές του ’12, θεωρήσαμε με τον Υπουργό ότι πρέπει αυτά τα δεδομένα να τα δώσουμε πίσω στους πολίτες. Δηλαδή, καταρχήν χτίζοντας τον ιατρικό φάκελο, που είναι η κεντρική ψηφιακή στρατηγική για την υγεία, να ξεκινήσουμε βήμα-βήμα κλιμακωτά σε μια λογική να μην περιμένουμε το τέλειο έτοιμο φαραωνικό προϊόν στο τέλος. Να το χτίσουμε όροφο-όροφο, ξεκινώντας από το να ανοίξουμε τα δεδομένα της συνταγογράφησης. Και έτσι δημιουργούμε το «MyHealth App», κάνουμε δηλαδή το πρώτο ισχυρό βήμα το οποίο είναι σήμερα το πρόπλασμα του φακέλου υγείας του ασθενούς. Τι μπορεί να κάνει ο πολίτης: Μπορεί να διαχειριστεί και να δει συγκεντρωμένες πληροφορίες που καταρχήν αφορούν συνταγές και παραπεμπτικά. Θα γίνει ένα τρίτο βήμα εντός μηνός, το οποίο το έχουμε ήδη νομοθετήσει, το οποίο είναι ιατρικές βεβαιώσεις, αλλά ξεκινάμε σήμερα με αυτά τα δύο. Μετά θα προστεθεί το τρίτο. Θα έχει δηλαδή ο πολίτης άμεση και εύκολη πρόσβαση στο ιστορικό της συνταγογράφησής του, καθώς και στα προστατευόμενα μέλη του. Να πω ότι σήμερα τεχνικά ξεκινάμε με ένα ιστορικό ενάμισι έτους, από τον Ιανουάριο του ’20. Το χρονοδιάγραμμα το οποίο ζητάτε κ. Πρόεδρε να σας δώσουμε, είναι ότι μέχρι το Σεπτέμβριο αυτό θα έχει πάει μέχρι το 2012. Δηλαδή, θα μπορεί ο κάθε πολίτης να δει σε βάθος χρόνου το τι του έχει συνταγογραφηθεί στον ΑΜΚΑ του. Και αυτό είναι πάρα πολύ ενδιαφέρον για να βλέπει κανείς αθροιστικά, σωρευτικά το ποια είναι η κατάσταση, το προφίλ που έχει στο φάκελό του. Επίσης, θα λαμβάνει τις ειδοποιήσεις της άυλης συνταγογράφησης πλέον με push notification για τις νέες συνταγές. Αυτό θα δώσει πρόσβαση στα προσωπικά και οικογενειακά ιατρικά και υγειονομικά δεδομένα. Επεκτείνουμε ουσιαστικά την υπηρεσία του SMS και την κάνουμε και ασφαλέστερη. Δηλαδή στο κινητό τηλέφωνο, όπως όλοι ξέρουμε, διαβάζει και βιομετρικά δεδομένα του προσώπου για να ανοίξει για παράδειγμα ένα κινητό τηλέφωνο. Για να μπούμε σε αυτή την εφαρμογή θα πρέπει κανείς να έχει πολύ ασφαλή ταυτοποίηση. Τώρα, το περιβάλλον είναι πολύ φιλικό, θα το δούμε στο demo, δείχνει όλα αυτά τα οποία αναφέρατε. Το φαρμακείο που εκτελέστηκε η συνταγή, χάρτη, διεύθυνση, τηλέφωνο. Το σκεύασμα, τη δραστική ουσία, τη συχνότητα των δόσεων, τη συμμετοχή ως προς το τελικό κόστος του πολίτη. Το ICD-10, σχετικές διαγνώσεις, εξ ου και η διάσταση του φακέλου ασθενούς. Η ημερομηνία διαθεσιμότητας έκδοσης και λήξης της συνταγής, αν είναι επαναλαμβανόμενη, ενδεικτικές σημειώσεις του γιατρού και ένα barcode για την εκτέλεση της πράξης. Βλέπει κανείς δηλαδή σε αυτά τα παραλληλόγραμμα τα οποία βλέπετε τις συνταγές ή τα παραπεμπτικά. Όταν την ανοίγει κανείς έχουν barcode και υπάρχει και μια εικόνα ειδοποιήσεων. Θέλουμε να το πούμε, μαζί με τον Υπουργό, συγχαρητήρια στην ΗΔΙΚΑ για το development, στη Νίκη Τσούμα και στον Γιώργο Γεωργαντά, ο οποίος εποπτεύει την ΗΔΙΚΑ. Είναι μια πολύ ενδιαφέρουσα εφαρμογή που ουσιαστικά πατάει πάνω -όπως είπαμε- στη συνταγογράφηση. Είναι διαθέσιμη από το myhealth.gov.gr. Σήμερα είναι ήδη διαθέσιμη και για κινητά iPhone και για κινητά android. Δηλαδή, οι πολίτες μπορούν να την κατεβάσουν αυτή τη στιγμή και να αποκτήσουν πρόσβαση στο ιστορικό τους. Και τα επόμενα βήματα είναι αυτά τα οποία ανέφερα πριν. Πρώτον, θα εμπλουτίσουμε την εφαρμογή με τις ιατρικές βεβαιώσεις για να γραφτώ -για παράδειγμα- σε ένα γυμναστήριο. Αυτό το ψηφιοποιούμε πλέον. Και το δεύτερο είναι η επέκταση της ιστορικότητας από το 2012 μέχρι σήμερα. Κλείνω λέγοντας, αυτό το οποίο είπατε και εσείς, ότι πάνω σε αυτό θα χτίσουμε τον ιατρικό φάκελο. Τι μας λείπει για να χτίσουμε το φάκελο; όλες οι εξετάσεις που κάνει κανείς σε ένα ακτινοδιαγνωστικό κέντρο. Ή μας λείπουν δεδομένα τα οποία παράγονται σε μια νοσηλεία, σε ένα νοσοκομείο. Όλα αυτά στην πορεία με τα έργα τα οποία από κοινού έχουμε να σχεδιάσουμε με τον Υπουργό. Αξιοποιώντας το Ταμείο Ανάκαμψης θα ψηφιοποιήσουμε μια σειρά από πράγματα τα οποία θα έρθουν και θα «κουμπώσουν» με αυτό το σύστημα. Αρα θα θεμελιωθεί ο πλήρης ιατρικός φάκελος, βήμα προς βήμα. Αλλά δεν θα περιμένουμε τελικό προϊόν. Ξεκινάμε με αυτό το πολύ ισχυρό βήμα σήμερα. Βασίλης Κικίλιας: Η πεμπτουσία της εφαρμογής «My Health» είναι ότι προσπαθούμε να διευκολύνουμε την καθημερινότητα του πολίτη. Ένα πρακτικό παράδειγμα -που αποδεικνύει ότι αυτό θα γίνει – είναι ο τρόπος με τον οποίο προχωρήσαμε, κύριε Πρόεδρε, το πρόγραμμα εμβολιασμού. Τι έγινε; Επανασυστήσαμε ουσιαστικά το ελληνικό δημόσιο σε σχέση με τις υπηρεσίες τις οποίες προσφέρει στον πολίτη. Πάμε, λοιπόν, τώρα στην καρδιά του Συστήματος Υγείας που είναι ο ιατρικός φάκελος, η δυνατότητα δηλαδή κάθε πολίτη να μπορεί να έχει τα στοιχεία του και με αυτά να εξυπηρετείται, είτε του εκδίδονται ιατρικές συνταγές, είτε θέλει ιατρικά παραπεμπτικά για να μπορέσει να αθληθεί, είτε χρειάζεται το ιστορικό του, προκειμένου να μπορέσει να επικοινωνήσει με έναν επαγγελματία υγείας. Άρα ως προς τον πολίτη η εφαρμογή είναι εξαιρετική. Και ως προς το Σύστημα Υγείας όμως είναι, γιατί τα δεδομένα στη δημόσια υγεία είναι αναγκαία για να χαράξει κανείς πολιτικές υγείας. Και ο στόχος της Κυβέρνησης ποιος είναι; Πιο υψηλού επιπέδου ποιότητα παροχής υπηρεσιών υγείας για τον πολίτη. Άρα είναι ένα εξαιρετικό βήμα. Συγχαρητήρια στην ΗΔΙΚΑ και στο Υπουργείο για την εφαρμογή αυτή. Και ανυπομονούμε να ενσωματώσουμε όλο και παραπάνω εργαλεία ψηφιακά στο τρόπο με τον οποίο προσπαθούμε να χτίσουμε το Ε.Σ.Υ. της επόμενης εποχής, το νέο Ε.Σ.Υ.. Κυριάκος Μητσοτάκης (μετά την παρουσίαση): Είμαι πολύ ενθουσιασμένος με αυτή την εφαρμογή γιατί, για ακόμη μία φορά, αποδεικνύεται ότι μπορούμε να αξιοποιήσουμε με έξυπνο, αλλά και δημοκρατικό τρόπο, δεδομένα τα οποία έχουμε στη διάθεσή μας. Θέλω να θυμίσω ότι από τις αρχές της προηγούμενης δεκαετίας είχαμε στη διάθεσή μας ένα πολύ προηγμένο για τα ευρωπαϊκά δεδομένα σύστημα ηλεκτρονικής συνταγογράφησης. Τα δεδομένα του οποίου όμως δεν έχουμε μέχρι στιγμής πλήρως αξιοποιήσει. Από τη μία ο κάθε πολίτης – ασθενής θα έχει πια μια πολύ καλή εικόνα του δικού του υγειονομικού προφίλ. Άρα, με αυτό τον τρόπο ενδυναμώνουμε και την ίδια τη σχέση του πολίτη με τις υπηρεσίες υγείας. Ο ενημερωμένος πολίτης, ο ενεργός πολίτης έχει πια ένα πολύ μεγαλύτερο ρόλο να παίξει στη διαχείριση και της δικής του προσωπικής υγείας. Από την άλλη, ένα πράγμα το οποίο είπε ο Υπουργός το οποίο και για μένα έχει εξαιρετική σημασία: Όλα αυτά τα στοιχεία είναι εξαιρετικά χρήσιμα για να χαράξουμε πολιτικές δημόσιας υγείας, αλλά και για να μπορέσουμε να εξορθολογήσουμε την φαρμακευτική δαπάνη, έτσι ώστε να είμαστε σίγουροι ότι το σωστό φάρμακο συνταγογραφείται στο σωστό κόστος, στον σωστό ασθενή. Και μία παρότρυνση προς όλους εκείνους -και δεν είναι πολλοί αλλά υπάρχουν- τους γιατρούς οι οποίοι εξακολουθούν να επιμένουν να υπερσυνταγογραφούν φάρμακα, τα οποία στην πραγματικότητα δεν είναι απαραίτητα. Προσέξτε, γιατί θα σας βρούμε πια. Το λέω έχοντας πλήρη συνείδηση αυτής της φράσης, διότι σε μία εποχή όπου από τη μία το κόστος της περίθαλψης διαρκώς αυξάνεται καθώς θα πρέπει να μπαίνουν στο σύστημα νέα καινοτόμα φάρμακα τα οποία εκ των πραγμάτων είναι πολύ ακριβά και τα οποία θέλουμε να προσφέρουμε στους ασφαλισμένους μας, θα πρέπει να μην γίνεται αποδεκτή καμία πρακτική είτε υπερσυνταγογράφησης φαρμάκων τα οποία δεν είναι πραγματικά απαραίτητα, είτε συνταγογράφησης πιο ακριβών φαρμάκων όταν έχουμε ισοδύναμα φάρμακα τα οποία έχουν ακριβώς την ίδια αποτελεσματικότητα. Όλα, λοιπόν, αυτά τα εργαλεία πια είναι στη διάθεσή μας. Και βέβαια και οι ίδιοι οι πολίτες πια θα γνωρίζουν τα φάρμακα που τους έχουν συνταγογραφηθεί, οι συνταγές οι οποίες έχουν εκτελεστεί και θα αποκτήσουν νομίζω μία πολύ καλύτερη εικόνα του συνολικού ιστορικού τους, αλλά και της ίδιας της δικής τους συμμετοχής, εκεί που υπάρχει ιδιωτική συμμετοχή στην δική τους ιατροφαρμακευτική δαπάνη. Συγχαρητήρια και πάλι και αναμένω με πολύ μεγάλο ενδιαφέρον τις επόμενες πληροφορίες οι οποίες θα προστεθούν σε αυτή την πολύ ωραία εφαρμογή. Γιώργος Γεωργαντάς: Είναι ουσιαστικά τα συγχαρητήρια που δίνουμε όλοι στην ΗΔΙΚΑ, στα στελέχη της, γιατί 200 μόνο άτομα -τόσα απασχολεί η ΗΔΙΚΑ- κατάφεραν τον καιρό της πανδημίας, όχι μόνο να στηρίξουν όλες τις εφαρμογές, που ήδη υπήρχαν, σε σχέση με την επιδοματική πολιτική της Κυβέρνησης, αλλά ταυτόχρονα στήριξαν όλες αυτές τις εφαρμογές. Έχουν ένα help desk το οποίο έχει απαντήσει σε εκατοντάδες χιλιάδες αιτήματα και ερωτήματα πολιτών. Και όλο αυτό το έκαναν αγόγγυστα, απόλυτα συνειδητοποιημένα για την υπηρεσία την οποία προσφέρουν αυτή την περίοδο. Νομίζω ότι αξίζουν συγχαρητήρια, να τα μεταφέρετε σε όλα τα στελέχη της ΗΔΙΚΑ. Κυριάκος Μητσοτάκης: Και πάλι συγχαρητήρια και από εμένα προσωπικά γιατί ξέρω ότι έχετε κάνει σπουδαία δουλειά. Νίκη Τσούμα: Ευχαριστώ, κύριε Πρωθυπουργέ. Εγώ αυτό ακριβώς θέλω να πω ότι από την αρχή και την ανάληψη των δραστηριοτήτων με το Υπουργείο Ψηφιακής Διακυβέρνησης για την ΗΔΙΚΑ, βρεθήκαμε να πρέπει να αντιμετωπίσουμε πάρα πολύ γρήγορα και άμεσα τα θέματα καταρχήν της πανδημίας. Και εκεί είχαμε δύο πράγματα πάρα πολύ σημαντικά που έπρεπε να κάνουμε: Να στηρίξουμε τα υφιστάμενα συστήματα στον τομέα υγείας, κοινωνικής ασφάλισης και πρόνοιας, ώστε μέσα στην πανδημία να δουλεύουν αυτά τα συστήματα. Και να μπορέσουμε να υποστηρίξουμε το Υπουργείο Υγείας, ειδικά, στα θέματα της πανδημίας. Παράλληλα δεν ξεχάσαμε, με την υποστήριξη των Υπουργών και του Υφυπουργού, να προσπαθούμε να δίνουμε συνεχώς ηλεκτρονικές υπηρεσίες προς τους πολίτες. Το σχέδιο και το όραμα αυτό το προχωράμε σιγά – σιγά με την τακτική αυτή, δηλαδή ανοίγοντας συνεχώς και μία νέα υπηρεσία προς τους πολίτες, έτσι ώστε να φτιάξουμε στο τέλος αυτό το οραματικό που έχουμε για τον πλήρη ηλεκτρονικό φάκελο του πολίτη. Και πάλι θέλω να ευχαριστήσω όλους όσοι μας στηρίζουν και ειδικά και τα στελέχη της ΗΔΙΚΑ που έχουν δουλέψει πάρα πολύ όλο αυτό τον καιρό. Κυριάκος Μητσοτάκης: Ευχαριστούμε πολύ. "
2021-08-02,27145,https://www.primeminister.gr/2021/08/02/27145,Ενημερωτικό σημείωμα για τη σύσκεψη υπό τον Πρωθυπουργό Κυριάκο Μητσοτάκη στο Εθνικό Κέντρο Ελέγχου Ενέργειας του ΑΔΜΗΕ στο Κρυονέρι | Ο Πρωθυπουργός της Ελληνικής Δημοκρατίας,"Σύσκεψη με την ηγεσία του Υπουργείου Περιβάλλοντος και Ενέργειας και διοικητικά στελέχη του ΑΔΜΗΕ, του ΔΕΔΔΗΕ και παραγωγούς ηλεκτρικής ενέργειας είχε το πρωί ο Πρωθυπουργός Κυριάκος Μητσοτάκης στο Εθνικό Κέντρο Ελέγχου Ενέργειας, στο Κρυονέρι, με αντικείμενο την εξέταση των μέτρων που έχουν ήδη ληφθεί τις προηγούμενες μέρες από όλους τους εμπλεκόμενους φορείς για να διασφαλιστεί η επάρκεια του ηλεκτρικού συστήματος και τα σχέδια αντιμετώπισης που έχουν εκπονηθεί σε περίπτωση που προκύψουν προβλήματα λόγω του ακραίου καιρικού φαινομένου των υψηλών θερμοκρασιών. Αμέσως μετά τη σύσκεψη ακολούθησαν οι εξής δηλώσεις: Κυριάκος Μητσοτάκης: Αντιμετωπίζουμε τον χειρότερο καύσωνα από το 1987. Όπως αντιλαμβάνεστε αυτό έχει ως αποτέλεσμα μία σημαντική επιβάρυνση του συστήματος καθώς έχει αυξηθεί πολύ η ζήτηση. Θέλω να διαβεβαιώσω όλες τις Ελληνίδες και όλους τους Έλληνες πως ό,τι είναι ανθρωπίνως δυνατόν να γίνει για να εξασφαλιστεί η ηλεκτροδότηση της χώρας, έχει γίνει. Ζητάμε όμως και τη βοήθεια των καταναλωτών, όπως είπε και ο Υπουργός, για να μπορέσουμε -όσο αυτό είναι εφικτό- να περιορίσουμε τη ζήτηση κυρίως τις ώρες αιχμής. Ποιες είναι οι ώρες αιχμής: Οι μεσημεριανές ώρες από τη 1 μέχρι τις 3, αλλά κυρίως οι βραδινές ώρες από τις 6 – 7 το απόγευμα μέχρι τις 10 – 11 το βράδυ. Αν έπρεπε να το εξηγήσουμε με απλά λόγια είναι εκείνες οι ώρες όπου δυστυχώς, επειδή έχει δύσει ο ήλιος δεν έχουμε στη διάθεσή μας τη σημαντική ενέργεια η οποία παράγεται από τα φωτοβολταϊκά τα οποία έχουμε εγκατεστημένα στη χώρα. Πώς μπορούμε λοιπόν όλοι να βοηθήσουμε αυτήν την προσπάθεια; Με το να ρυθμίσουμε τη θερμοκρασία του κλιματιστικού μας σταθερά στους 26 βαθμούς, με το να κλείνουμε -όσο αυτό είναι εφικτό- τους ηλεκτρικούς θερμοσίφωνες ειδικά το βράδυ τις ώρες μεταξύ 7 και 10 και να περιορίζουμε όσο γίνεται συνολικά την κατανάλωση. Να κλείνουμε τα φώτα ειδικά εκείνες τις ώρες. Έχουμε όπως είπε και ο Υπουργός, ο πρόεδρος του ΑΔΜΗΕ, ο πρόεδρος του ΔΕΔΔΗΕ, ο ρυθμιστής μας (ΡΑΕ), εξετάσει όλα τα πιθανά σενάρια, είμαστε έτοιμοι να αντιμετωπίσουμε και αυτήν την πρόκληση. Και με τη βοήθεια και των καταναλωτών θα τα καταφέρουμε και αυτή τη φορά. Να ευχαριστήσω και προσωπικά όλα τα στελέχη που εμπλέκονται από τη μία στην παραγωγή ηλεκτρικής ενέργειας, τα στελέχη της ΔΕΗ, αλλά και τους ιδιώτες παραγωγούς, αλλά και όλα τα στελέχη της διανομής από τον ΑΔΜΗΕ ως τον ΔΕΔΔΗΕ. Ξέρω ότι καταβάλλονται πολύ μεγάλες προσπάθειες κάθε μέρα να διορθώνονται βλάβες καθώς η συνολική, αθροιστική επιβάρυνση στη διανομή της ηλεκτρικής ενέργειας κάθε μέρα που περνάει με καύσωνα εκ των πραγμάτων αυξάνεται. Θα κάνουμε ό,τι χρειάζεται για να εξασφαλίσουμε την ασφαλή ηλεκτροδότηση της χώρας, των νοικοκυριών και των επιχειρήσεων. Ο Υπουργός Περιβάλλοντος και Ενέργειας Κώστας Σκρέκας ανέφερε: Σήμερα πραγματοποιήσαμε μία σύσκεψη υπό την εποπτεία του Πρωθυπουργού Κυριάκου Μητσοτάκη. Η ομάδα διαχείρισης κρίσεων παρουσίασε όλα τα μέτρα άμυνας και αντιμετώπισης που έχουμε λάβει ώστε να αντιμετωπίσουμε όποια -ακόμα και απίθανη- περίπτωση συμβεί. Ζητάμε, επειδή πιέζεται το ηλεκτρικό δίκτυο της χώρας λόγω της πολύ μεγάλης ζήτησης αφού βρισκόμαστε στην κορύφωση της τουριστικής περιόδου και έχουμε πάνω από 2-3 εκατομμύρια επιπλέον αυτή τη στιγμή επισκέπτες στη χώρα μας, ζητάμε από τους καταναλωτές να μην σπαταλούν ενέργεια που δεν χρειάζεται. Όπως για παράδειγμα να μην έχουν περιττά φώτα αναμμένα ιδίως τις ώρες τις κρίσιμες, της αιχμής, μεταξύ 6 απογευματινής και 10 βραδινής. Εκείνο το διάστημα ας περιορίσουν και ας μην ανάβουν τους ηλεκτρικούς θερμοσίφωνες. Να περιορίσουν τη χρήση ηλεκτρικών συσκευών για μαγείρεμα και βέβαια να ρυθμίζουν τα κλιματιστικά τους σε μία σταθερή θερμοκρασία στους 26 βαθμούς Κελσίου, ώστε να έχουν το καλύτερο αποτέλεσμα ως θερμοκρασία εντός της οικίας, με την χαμηλότερη δυνατόν ηλεκτρική κατανάλωση. Ο Πρόεδρος και Διευθύνων Σύμβουλος του ΑΔΜΗΕ, Μανούσος Μανουσάκης, δήλωσε: Ζούμε έναν ιστορικό καύσωνα. Αυτό έχει ως αποτέλεσμα να έχουμε ρεκόρ δεκαετίας στη ζήτηση των καταναλωτών, την Παρασκευή που μας πέρασε. Είναι πιθανό το ρεκόρ αυτό να σπάσει σήμερα και να ξανασπάσει αύριο. Συνειδητοποιούμε λοιπόν όλοι ότι το σύστημα είναι υπό πίεση και είμαστε εδώ για να δηλώσουμε την ετοιμότητα. Είμαστε πάνω συνεχώς από τα πράγματα, προκειμένου να διασφαλιστεί η ηλεκτροδότηση των καταναλωτών, των βιομηχανιών και των πολιτών της χώρας. Ο Διευθύνων Σύμβουλος του ΔΕΔΔΗΕ, Αναστάσιος Μάνος, τόνισε: Από κοινού σε συνεργασία με το ΥΠΕΝ, με την ΡΑΕ, με τον ΑΔΜΗΕ και με τους παραγωγούς είμαστε σε συντονισμό και σε επιφυλακή έχοντας ανακαλέσει άδειες και έχοντας θέσει σε επιφυλακή όλο το προσωπικό μας, ούτως ώστε να αντιμετωπίσουμε αυτά τα ακραία καιρικά φαινόμενα. Γίνεται προσπάθεια ό,τι βλάβες προκύπτουν είτε εξαιτίας της ζέστης, είτε εξαιτίας πυρκαγιών, άμεσα να επιδιορθώνονται ούτως ώστε οι πολίτες να έχουν άμεση ηλεκτροδότηση. Ο Πρόεδρος της Ρυθμιστικής Αρχής Ενέργειας (ΡΑΕ), Θανάσης Δαγούμας, ανέφερε: Από την ομάδα διαχείρισης κρίσης εξετάσθηκαν 48 σενάρια προκειμένου να αποτυπωθούν δυνητικά σφάλματα ή πιθανότητες απώλειας και σε συνεργασία με τους διαχειριστές υπάρχει πλήρης ετοιμότητα για αντιμετώπιση όλων των θεμάτων.
Στην αίθουσα ελέγχου του Ανεξάρτητου Διαχειριστή Μεταφοράς Ηλεκτρικής Ενέργειας (ΑΔΜΗΕ), ο Πρωθυπουργός ενημερώθηκε αναλυτικά για τις έκτακτες συνθήκες που επικρατούν ολόκληρη την χώρα λόγω του παρατεταμένου καύσωνα, για την παραγωγή των λιγνιτικών σταθμών, την παραγωγή των σταθμών φυσικού αερίου, των υδροηλεκτρικών σταθμών καθώς και των ΑΠΕ.
Λόγω των πολύ υψηλών θερμοκρασιών τις επόμενες μέρες, αναμένεται αύξηση της κατανάλωσης του ηλεκτρικού ρεύματος και πίεση στο σύστημα. Για το λόγο αυτό, ο συντονισμός των αρμόδιων φορέων και των ηλεκτροπαραγωγών σε ανώτατο επίπεδο είναι επιβεβλημένος για να διασφαλιστεί η αδιάλειπτη τροφοδότηση των καταναλωτών καθ’ όλη τη διάρκεια του ακραίου φαινομένου. Στη σύσκεψη μετείχαν ο Υπουργός Περιβάλλοντος και Ενέργειας Κώστας Σκρέκας, ο Υφυπουργός παρά τω Πρωθυπουργώ, Άκης Σκέρτσος, ο Πρόεδρος και Διευθύνων Σύμβουλος του ΑΔΜΗΕ, Μανούσος Μανουσάκης, ο Διευθύνων Σύμβουλος του ΔΕΔΔΗΕ Αναστάσιος Μάνος, ο Πρόεδρος της Ρυθμιστικής Αρχής Ενέργειας (ΡΑΕ) Θανάσης Δαγούμας, ο Πρόεδρος και Διευθύνων Σύμβουλος της ΔΕΗ, Γιώργος Στάσσης, ο Διευθυντής Λειτουργίας του Κέντρου Ελέγχου Ενέργειας, Βασίλης Ζιώγας καθώς και εκπρόσωποι των εταιρειών παραγωγής ηλεκτρικής ενέργειας. "
2021-07-30,27134,https://www.primeminister.gr/2021/07/30/27134,Ενημερωτικό σημείωμα για την επίσκεψη του Πρωθυπουργού Κυριάκου Μητσοτάκη στο Ρέθυμνο | Ο Πρωθυπουργός της Ελληνικής Δημοκρατίας,"Με μια μαντινάδα υποδέχτηκαν το πρωί τον Πρωθυπουργό Κυριάκο Μητσοτάκη οι κάτοικοι του χωριού Σπήλι στο Ρέθυμνο. Ο Κυριάκος Μητσοτάκης επισκέφθηκε το χωριό όπου λειτουργεί ήδη κινητή εμβολιαστική μονάδα και συνομίλησε με τους κατοίκους, τον Δήμαρχο και τους τοπικούς φορείς για την πρόοδο των εμβολιασμών αλλά και για την επιφυλακή που υπάρχει αυτές τις μέρες του καύσωνα, όχι μόνο για την προστασία των πολιτών αλλά και για την πρόληψη πυρκαγιών. Ο Πρωθυπουργός κάλεσε τους κατοίκους της Κρήτης, να σπεύσουν να εμβολιαστούν. «Από καρδιάς και ως Κρητικός θέλω να σας ζητήσω, ξεπεράστε τις αναστολές σας, ξεπεράστε τις φοβίες σας, και με οποιοδήποτε τρόπο, είτε στα εμβολιαστικά κέντρα μέσω της ηλεκτρονικής πλατφόρμας, είτε μέσω των κινητών μονάδων, εσείς που δεν έχετε ακόμα εμβολιαστεί σπεύστε να εμβολιαστείτε, προστατεύετε πάνω απ’ όλα τους εαυτούς σας, τις οικογένειές σας, αλλά συνεισφέρετε και στη μεγάλη εθνική προσπάθεια την οποία κάνουμε να τελειώσει επιτέλους ο εφιάλτης της πανδημίας» δήλωσε χαρακτηριστικά. Ο Κυριάκος Μητσοτάκης μίλησε και για τη σπουδαία δουλειά η οποία γίνεται από τις κινητές μονάδες εμβολιασμού. «Χαίρομαι πραγματικά που η ανταπόκριση των πολιτών είναι τόσο θερμή. Είναι δεδομένο ότι ειδικά εδώ στην Κρήτη πρέπει να αυξήσουμε και άλλο τα ποσοστά εμβολιασμού. Ξέρω ότι γίνεται μία πολύ σημαντική προσπάθεια από όλους τους φορείς, από την Περιφέρεια, από τους Δήμους, από τον ιατρικό κόσμο, για να μπορέσουμε να πείσουμε τους συμπολίτες μας Κρητικούς, οι οποίοι ακόμα το σκέπτονται να εμβολιαστούν. Η μεγάλη αξία των κινητών μονάδων είναι ότι πηγαίνουμε εμείς οι ίδιοι στους πολίτες, αντί να ζητάμε από τους πολίτες να έρθουν αυτοί στα εμβολιαστικά κέντρα» σημείωσε ο Πρωθυπουργός, μιλώντας για τα οφέλη από την λειτουργία της κινητής μονάδας αλλά και την ενδυνάμωση του Κέντρου Υγείας στο Σπήλι. Ο κ. Μητσοτάκης αναφέρθηκε και στα στοιχεία από το τοπικό νοσοκομείο, που δείχνουν ότι αυτοί που νοσούν βαριά είναι ανεμβολίαστοι: «Είχα την ευκαιρία να συνομιλήσω λίγο με τους εξαιρετικούς γιατρούς μας. Μου λέγανε ότι από το Βενιζέλειο (Γενικό Νοσοκομείο Ηρακλείου) όλες οι τελευταίες διασωληνώσεις -και αυτή είναι η ιστορία την οποία ακούμε από όλη τη χώρα- οι συμπολίτες μας οι οποίοι διασωληνώνονται σήμερα είναι όλοι ανεμβολίαστοι. Λοιπόν, ας το αντιληφθούν αυτό και οι άνθρωποι που μπορεί να έχουν επιφυλάξεις, είναι πολύ επικίνδυνος ο κορονοϊός για όλες τις ηλικίες και για τις νεότερες ηλικίες. Το εμβόλιο είναι ασφαλές, πρακτικά δεν έχει παρενέργειες, σπεύστε όλοι να εμβολιαστείτε» τόνισε. Ο Πρωθυπουργός επισκέφθηκε την κινητή εμβολιαστική μονάδα και συνομίλησε με το υγειονομικό προσωπικό, το οποίο αποτελείται από παθολόγο, αναισθησιολόγο και τρεις νοσηλευτές. Τον τελευταίο μήνα, χάρη και στη λειτουργία των κινητών μονάδων, παρατηρείται αύξηση της συμμετοχής των πολιτών στο εμβολιαστικό πρόγραμμα κατά του COVID-19 στην Περιφέρεια Κρήτης. Ο Κυριάκος Μητσοτάκης αναφέρθηκε και στις δύσκολες συνθήκες, λόγω του επερχόμενου καύσωνα καθώς και στην ετοιμότητα για την αντιμετώπιση των επιπτώσεών του και την πρόληψη των πυρκαγιών. Μεταξύ άλλων, σημείωσε ότι φέτος η δυνατότητα πρόληψης και αεροπυρόσβεσης έχει ενισχυθεί και με αεροσκάφη τύπου Air Tractor «τα οποία τις μέρες υψηλής επικινδυνότητας πετάνε γεμάτα πάνω από τις δύσκολες περιοχές», προληπτικά, με αυτονομία ως 5 ώρες, και έχουν τη δυνατότητα να προσβάλουν αμέσως μια νέα εστία φωτιάς μόλις την εντοπίσουν. Μιλώντας για τις προοπτικές της Κρήτης, ο Κυριάκος Μητσοτάκης τόνισε τις μεγάλες αναπτυξιακές δυνατότητες που δημιουργούνται μέσω του νέου ΕΣΠΑ και του Ταμείου Ανάκαμψης και κάλεσε τους παράγοντες της Τοπικής Αυτοδιοίκησης να συμβάλουν στην αξιοποίησή τους. Εκανε δε ειδική αναφορά στον Βόρειο Οδικό Άξονα. «Να πω και μία κουβέντα ακόμα και για τον Περιφερειάρχη και τον Δήμαρχο, το οποίο νομίζω ότι έχει την αξία του μιας και είμαι σήμερα εδώ στην Κρήτη, για ακόμα μία φορά. Χθες εγκρίθηκε από την Ευρωπαϊκή Επιτροπή το νέο ΕΣΠΑ 2021-2026, ήμασταν η πρώτη ευρωπαϊκή χώρα η οποία πήρε την έγκριση. Έχουμε σημαντικά αυξημένους πόρους για όλες τις Περιφέρειες, συμπεριλαμβανομένης και της Περιφέρειας της Κρήτης και θα έχουμε την ευκαιρία τώρα να δουλέψουμε με την Περιφέρεια, με τους Δήμους, έτσι ώστε να είμαστε σίγουροι ότι τα χρήματα αυτά τα οποία έχουμε στη διάθεσή μας θα εκταμιευθούν προς όφελος όλων των πολιτών. Και βέβαια να πω και κάτι ακόμα: μέσα στα χρηματοδοτικά εργαλεία τα οποία έχουμε φυσικά εντάσσεται και το Ταμείο Ανάκαμψης. Ένα ένα μέρος των πόρων του Ταμείου Ανάκαμψης θα διατεθεί και για την κατασκευή του Βόρειου Οδικού Άξονα. Για πρώτη φορά το έργο αυτό έχει πλήρη χρηματοδότηση και πλήρη μελετητική ωριμότητα, αποτελούσε μία προσωπική μου δέσμευση απέναντι στους Κρητικούς συμπολίτες μας. Ο δρόμος αυτός θα ολοκληρωθεί και η Κρήτη θα αποκτήσει επιτέλους έναν υπερσύγχρονο, ασφαλή, φιλικό προς το περιβάλλον, δρόμο έτσι ώστε να μπορέσει να οδηγηθεί με ασφάλεια σε νέες δεκαετίες ευημερίας» τόνισε χαρακτηριστικά ο Πρωθυπουργός. «Η επίσκεψη του κ. Προέδρου σήμερα εδώ στον Άγιο Βασίλη δίνει το μήνυμα ότι όλοι μας πρέπει να προχωρήσουμε στον εμβολιασμό για να μπορούμε να φύγουμε από αυτή τη λαίλαπα της πανδημίας. Παράλληλα είναι ιδιαίτερα σημαντικό ότι το πρώτο πρόγραμμα από πλευράς Ευρωπαϊκής Επιτροπής που εγκρίθηκε είναι το ελληνικό πρόγραμμα (ΕΣΠΑ), που οφείλουμε όλοι να συμβάλλουμε ούτως ώστε και Δήμοι και Περιφέρειες να μπορούμε να απορροφήσουμε τους πόρους» τόνισε ο Περιφερειάρχης Κρήτης Σταύρος Αρναουτάκης. «Σε τέσσερις τοπικές κοινότητες, σε τέσσερις μέρες, εμβολιάστηκε το 8% του κόσμου του δικού μας, του μόνιμου πληθυσμού» ανέφερε ο Δήμαρχος Αγίου Βασιλείου Ιωάννης Ταταράκης απευθύνοντας κάλεσμα για συμμετοχή στους εμβολιασμούς. «Έτσι μόνο θα πάρουμε τις ζωές μας πίσω, έτσι μόνο θα μπούμε σε μία καινούργια κανονικότητα» ανέφερε. Αμέσως μετά, ο Πρωθυπουργός επισκέφθηκε το Δημαρχείο όπου συναντήθηκε με τον Δήμαρχο Αγίου Βασιλείου Ιωάννη Ταταράκη και τον Μητροπολίτη Λάμπης, Συβρίτου και Σφακίων, Ειρηναίο. Τον Πρωθυπουργό υποδέχτηκαν ο Υφυπουργός Υποδομών και βουλευτής Ρεθύμνου της ΝΔ, Γιάννης Κεφαλογιάννης, ο Γενικός Γραμματέας Πρωτοβάθμιας Φροντίδας Υγείας Μάριος Θεμιστοκλέους, ο Περιφερειάρχης Κρήτης Σταύρος Αρναουτάκης, ο Δήμαρχος Αγίου Βασιλείου Ιωάννης Ταταράκης, ο βουλευτής Ηρακλείου της ΝΔ Μάξιμος Σενετάκης, η Διοικήτρια της 7ης ΥΠΕ Κρήτης Λένα Μπορμπουδάκη, ο Υποδιοικητής της 7ης ΥΠΕ Κρήτης Δημήτρης Αγαπίου, ο Υπεύθυνος της Πρωτοβάθμιας Υγείας Ρεθύμνου Κωνσταντίνος Χλίβερος και η Διευθύντρια του Κέντρου Υγείας Σπηλίου Μαρία Αντωνοπούλου. "
2021-07-29,27124,https://www.primeminister.gr/2021/07/29/27124,Ενημερωτικό σημείωμα για την τηλεδιάσκεψη του Πρωθυπουργού Κυριάκου Μητσοτάκη με την Επίτροπο Συνοχής και Μεταρρυθμίσεων της ΕΕ Elisa Ferreira με αφορμή την έγκριση του προγράμματος «ΕΣΠΑ 2021-2027» | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης είχε τηλεδιάσκεψη εργασίας με την Επίτροπο Συνοχής και Μεταρρυθμίσεων της ΕΕ Elisa Ferreira και τον Υπουργό Ανάπτυξης και Επενδύσεων Άδωνι Γεωργιάδη στη διάρκεια της οποίας ανακοινώθηκε από την Επίτροπο η έγκριση του προγράμματος «ΕΣΠΑ 2021-2027» για την Ελλάδα. Όπως ανέφερε η Επίτροπος, η Ελλάδα έγινε σήμερα η πρώτη χώρα το πρόγραμμα της οποίας εγκρίνεται. «Είναι χαρά μου να ανακοινώσω ότι η Επιτροπή ενέκρινε σήμερα το πρωί τη Συμφωνία Ελληνικής Εταιρικής Σχέσης. Και (η Ελλάδα) είναι το πρώτο κράτος μέλος με εγκεκριμένη Συμφωνία Εταιρικής Σχέσης για την προγραμματική περίοδο 2021-27. «Είναι πραγματικά μεγάλη χαρά για μένα. Αλλά αυτό τιμά το έργο που έχει κάνει η ελληνική κυβέρνηση, όλο το επιτελείο που εργάστηκε πολύ- πολύ σκληρά σε όλες τις διαπραγματεύσεις» ανέφερε η Elisa Ferreira. «Αυτή είναι μια πολύ σημαντική στιγμή για την Ελλάδα. Αν κοιτάξουμε το συνολικό ποσό, αυτή η νέα συμφωνία για το Εταιρικό Σύμφωνο Περιφερειακής Ανάπτυξης αντιπροσωπεύει συνολικά, αν συμπεριλάβουμε και τα εθνικά κεφάλαια, 26,2 δισεκατομμύρια ευρώ χρηματοδότησης για τα επόμενα έξι χρόνια» ανέφερε απαντώντας ο Κυριάκος Μητσοτάκης. «Και αν προσθέσουμε σε αυτά τα 18 δισ. ευρώ επιχορηγήσεων, τα 13 δισ. ευρώ δανείων μέσω του Ταμείου Ανάκαμψης και Ανθεκτικότητας, αλλά και τη νέα Κοινή Αγροτική Πολιτική και τα υπόλοιπα πακέτα χρηματοδότησης της ΕΕ, έχουμε σχεδόν 77 δισ. ευρώ. Να το επαναλάβω. Έχουμε 77 δισ. ευρώ διαθέσιμα για την ενίσχυση της ταχείας ανάκαμψης της ελληνικής οικονομίας. Γνωρίζω ότι δουλέψαμε πολύ, πολύ σκληρά για να το πετύχουμε αυτό. Το δικό μας Σχέδιο Ανάκαμψης και Ανθεκτικότητας ήταν από τα πρώτα που εγκρίθηκαν από την Ευρωπαϊκή Επιτροπή. Τα πήγαμε ακόμα καλύτερα με τη συμφωνία εταιρικής σχέσης. Ήταν η πρώτη που υποβλήθηκε και από σήμερα γίνεται και επίσημα η πρώτη που εγκρίνεται, όπως μόλις ανακοινώσατε» τόνισε ο Πρωθυπουργός. «Θέλω να ευχαριστήσω την Elisa, προσωπικά, επειδή αυτή και η ομάδα της εργάστηκαν πολύ σκληρά για την επίτευξη του στόχου μας και να είμαστε σήμερα η πρώτη χώρα της ΕΕ που παίρνει την επίσημη έγκριση της Συμφωνίας. Και πρέπει να προσθέσω ότι κατά την διάρκεια αυτής της τρομερής χρονιάς που κληθήκαμε να αντιμετωπίσουμε και την πανδημία του COVID-19, οι ομάδες μας εργάστηκαν μαζί πολύ σκληρά προκειμένου να αξιοποιήσουν την ευρωπαϊκή χρηματοδότηση με τέτοιο τρόπο ώστε η οικονομία μας να μπορεί να στηριχθεί όσο το δυνατόν περισσότερο σε αυτές τις δύσκολες συνθήκες» σημείωσε από την πλευρά του ο Υπουργός Ανάπτυξης και Επενδύσεων Άδωνις Γεωργιάδης. Στη συνέχεια της τηλεδιάσκεψης ακολούθησε η παρουσίαση του προγράμματος «ΕΣΠΑ 2021-2027» από τον κ. Γεωργιάδη και τους αρμόδιους Γραμματείς. Η σημερινή έγκριση του νέου ΕΣΠΑ, του Εταιρικού Συμφώνου Περιφερειακής Ανάπτυξης, απελευθερώνει για τα επόμενα 7 χρόνια πόρους 26,19 δισ. ευρώ. Αθροιστικά, μαζί με τα ποσά του Ταμείου Ανάκαμψης και Ανθεκτικότητας (18 δισ ευρώ επιχορηγήσεων και 13 δισ. ευρώ δανείων) και τους πόρους της νέας ΚΑΠ και των λοιπών χρηματοδοτικών μέσων της ΕΕ, θα διατεθούν τα επόμενα χρόνια στην Ελλάδα συνολικοί πόροι που πλησιάζουν τα 77 δισ. ευρώ, πόροι ικανοί να καλύψουν το επενδυτικό κενό της οικονομίας (και λόγω της οικονομικής κρίσης της περασμένης δεκαετίας) αλλά και να ενισχύσουν τη δυναμική ανάκαμψη της οικονομίας. Σε αυτά πρέπει να προστεθούν και κάποιες δεκάδες δις ιδιωτικών κεφαλαίων που θα κινητοποιηθούν σε επενδύσεις. Να σημειωθεί ότι : Το ελληνικό πρόγραμμα είναι το πρώτο που εγκρίθηκε από την Ε.Ε. όπως σημείωσε και η Επίτροπος Elisa Ferreira Το 2020 η Ελλάδα ήταν δεύτερη σε απορροφητικότητα κονδυλίων του ΕΣΠΑ Το νέο ΕΣΠΑ είναι αυξημένο σε σχέση με το προηγούμενο- ύστερα από εντατικές διαπραγματεύσεις- κι αυτό συνιστά μια πολύ σημαντική επιτυχία. Από τα 23 δισ. ευρώ περίπου του ΕΣΠΑ 2014-2020, το ποσό φτάνει τα 26,2 δισ. ευρώ για το νέο ΕΣΠΑ. Ολόκληρος ο διάλογος του Πρωθυπουργού με την Επίτροπο Συνοχής και Μεταρρυθμίσεων της ΕΕ Elisa Ferreira και τον Υπουργό Ανάπτυξης και Επενδύσεων Άδωνι Γεωργιάδη σε ανεπίσημη μετάφραση από τα αγγλικά Κυριάκος Μητσοτάκης: Κυρία Επίτροπε, είναι χαρά μου που σας βλέπω. Πρώτα απ ‘όλα, είμαι πολύ χαρούμενος που ο Άδωνις φαίνεται να είναι πολύ καλά. Αυτό σημαίνει ότι τα εμβόλια πράγματι λειτουργούν. “Μπορεί να προσβληθείτε από Covid αλλά δεν αρρωσταίνετε βαριά”. Αυτή είναι η καλύτερη απόδειξη αυτού που υποστηρίζουμε. Επιτρέψτε μου να σας δώσω τον λόγο πρώτα, γιατί υποθέτω ότι έχουμε σημαντικές ανακοινώσεις και μετά θα έχω την ευκαιρία να πάρω το λόγο κι εγώ. Elisa Ferreira: Ευχαριστώ πολύ. Κύριε Πρωθυπουργέ, Κυριάκο Μητσοτάκη, αγαπητοί Υπουργοί. Και συγκεκριμένα, επιτρέψτε μου να ευχαριστήσω ιδιαίτερα τον Υπουργό Ανάπτυξης και Επενδύσεων, κ. Άδωνι Γεωργιάδη, όλους τους άλλους Υπουργούς και τους παρόντες Υφυπουργούς. Είναι χαρά μου που ανακοινώσω ότι η Επιτροπή ενέκρινε σήμερα το πρωί τη Συμφωνία Ελληνικής Εταιρικής Σχέσης. Και (η Ελλάδα) είναι το πρώτο κράτος μέλος με εγκεκριμένη Συμφωνία Εταιρικής Σχέσης για την προγραμματική περίοδο 2021-27. Και είναι πραγματικά μεγάλη χαρά για μένα. Αλλά αυτό τιμά το έργο που έχει κάνει η ελληνική κυβέρνηση, όλο το επιτελείο που εργάστηκε πολύ- πολύ σκληρά σε όλες τις διαπραγματεύσεις. Πιστεύω όμως ότι έχουμε επιτύχει μια πολύ σημαντική συμφωνία για ένα επενδυτικό πρόγραμμα που είναι από μόνο του εξαιρετικά σημαντικό. Μιλάμε πολύ σε όλα τα κράτη μέλη,για τα Προγράμματα Ανάκαμψης και Ανθεκτικότητας, τα οποία πράγματι είναι πολύ σημαντικά. Εξαιρετικά νέα εργαλεία ανάκαμψης. Αλλά στην πραγματικότητα, έχουμε το πλήρες αποτέλεσμα μόνο όταν συγκεντρώσουμε αυτά τα νέα εργαλεία ανάκαμψης, όταν βάλουμε τα νέα εργαλεία, δίπλα στα παλιά, που είναι πάντα χρήσιμα. Ετσι μιλάμε για είκοσι ένα δισεκατομμύριο επενδύσεων που έχουν άμεση σχέση όχι μόνο με την υλοποίηση της τρέχουσας ατζέντας σύγκλισης της Ελλάδας ως χώρας, αλλά και με τη σύγκλιση περιοχών στο εσωτερικό της Ελλάδας. Αλλωστε η σύγκλιση μεταξύ των περιφερειών είναι από μόνη της ένας λόγος για τον οποίο υπάρχει αυτή η χρηματοδότηση. Υπάρχουν λοιπόν 2 εργαλεία. Εμείς πιστεύουμε ότι το ελληνικό Πρόγραμμα είναι απολύτως επαρκές και ικανό να δημιουργήσει τις αναγκαίες συνέργειες μεταξύ του Ταμείου Ανάκαμψης και Ανθεκτικότητας και αυτών των παραδοσιακών εργαλείων. Μιας και αναφέρομαι σε αυτό, θα ήθελα να υπογραμμίσω, αν μου επιτρέπετε, κύριε Πρωθυπουργέ, μερικά στοιχεία αυτής της πρότασης που νομίζω ότι αξίζει να εξετάσετε και να αξιολογήσετε. Ένα από αυτά είναι οι πολύ σημαντικές επενδύσεις στην έρευνα και την καινοτομία. Όχι ότι δεν το είχατε κάνει προηγουμένως. Αλλά πλέον υπάρχει μια ενισχυμένη ατζέντα που λειτουργεί πολύ αποτελεσματικά, σε συνδυασμό με την προσπάθειά σας να υλοποιήσετε τους κλιματικούς στόχους ως το 2028, με ό,τι προσπάθεια αυτό συνεπάγεται, αλλά και τις νέες ευκαιρίες που δημιουργούνται. Το άλλο στοιχείο που θα ήθελα να υπογραμμίσω είναι το γεγονός ότι βλέπουμε στο σχέδιο ότι θα πρέπει να γίνει πολλή δουλειά στα μοντέλα διακυβέρνησης, τόσο σε εθνικό όσο και σε περιφερειακό επίπεδο, σε ζητήματα όπως η διαχείριση αποβλήτων και η διαχείριση των υδάτων. Επίσης στην οργάνωση προγραμμάτων έρευνας και καινοτομίας καθώς και στις δομές των οργανισμών που διαχειρίζονται τα προγράμματα αυτά καθώς και στην ποιότητα της διοίκησης και στις δυνατότητες των δικαιούχων. Και αναφέρομαι και στους δήμους, στην ΕΡΓΟΣΕ και άλλους οργανισμούς που έχουν πολύ σημαντικό ρόλο. Νομίζω ότι είναι πολύ σημαντικό να διευρευνήσουμε και την διαχειριστική επάρκεια των εμπλεκόμενων οργανισμών. Αυτό συνδέεται απολύτως με την ατζέντα μεταρρυθμίσεων του Προγράμματος Ανάκαμψης και Ανθεκτικότητας, ενώ έχει το δικό του ρόλο και στην εσωτερική διαχείριση αυτής της σημαντικής χρηματοδότησης. Και, φυσικά, όλα αυτά επιταχύνουν την ατζέντα της περιφερειακής συνοχής. Αυτή είναι η ουσία, στο γιατί το κάνουμε αυτό διαχειριζόμενοι αυτά τα κεφάλαια. Συμπερασματικά, μια χώρα στην οποία υπάρχει ισορροπία μεταξύ των περιφερειών, έχει μεγαλύτερη δύναμη στην οικονομία και δυναμισμό στις περιοχές που έχουν περισσότερες αναπτυξιακές δυνατότητες. Στη συγκεκριμένη περίπτωση στην Αττική όπου δεν υπάρχει μόνο ένας, αλλά πολλοί πόλοι ανάπτυξης.Για τον λόγο αυτό, ήταν εξαιρετικά σημαντική η συζήτηση που είχαν οι υπηρεσίας μας αλλά κι εγώ προσωπικά με τον Υπουργό Άδωνι Γεωργιάδη. Θεωρώ πως καταφέραμε να έχουμε ένα πολύ καλό, ενδιαφέρον, ισορροπημένο πλαίσιο, όπου στην πραγματικότητα, ο ηγετικός ρόλος της Ελλάδας θα είναι σημαντικός όχι μόνο για την Ελλάδα, αλλά για την Ευρώπη. Επειδή η επιτυχία της Ελλάδας αλλά και η σύγκλιση που θα πετύχει, καθώς και η αύξηση του δυναμισμού, που θα βασίζεται σε έναν νέο πλαίσιο ανταγωνιστικότητας θα είναι απαραίτητη για το σύνολο της Ευρώπης. Θα ήθελα, αγαπητέ Πρωθυπουργέ, πραγματικά να επισκεφτώ την Ελλάδα, πολύ σύντομα για να δω και από κοντά τα εθνικά σας στοιχήματα σε περιοχές όπως αυτή της Δυτικής Μακεδονίας, αλλά και άλλες περιοχές που ετοιμάζετε τα σχέδια σας. Αυτό που είναι ιδιαίτερα σημαντικό είναι ότι και το “follow-up” είναι τόσο επιτυχές όσο ήταν η συνεργασία μας μέχρι τώρα. Εκ μέρους μου, λοιπόν, θα ήθελα να εκφράσω τις θερμές μου ευχαριστίες. Το βλέμμα μας είναι στραμμένο σε εσάς και οι ομάδες μας είναι ιδιαίτερα πρόθυμες και τις ενδιαφέρει πραγματικά να αναπτύξουν ένα πλαίσιο συνεργασίας με όλους τους δυνατούς τρόπους για το καλό των χωρών της Ευρώπης και την πολιτική συνοχής, καθώς έχει να διαδραματίσει πολύ σημαντικό ρόλο για το μέλλον της Ευρώπης. Σας ευχαριστώ πολύ για ακόμη μια φορά Κυριάκος Μητσοτάκης: Κυρία Επίτροπε σας ευχαριστώ πολύ για τα καλά σας λόγια. Επιτρέψτε μου να ξεκινήσω ευχαριστώντας εσάς προσωπικά και τις υπηρεσίες σας, αλλά και την ομάδα μας εδώ στην Ελλάδα. Τον Υπουργό κ. Γεωργιάδη, τον Υφυπουργό κ. Τσακίρη, τους Γενικούς Γραμματείς μας στο Υπουργείο Ανάπτυξης, την ομάδα μας από το Γραφείο Πρωθυπουργού για κάτι που πραγματικά θεωρώ ένα πολύ σημαντικό επίτευγμα. Αυτή είναι μια πολύ σημαντική στιγμή για την Ελλάδα. Αν κοιτάξουμε το συνολικό ποσό, αυτή η νέα συμφωνία για το Εταιρικό Σύμφωνο Περιφερειακής Ανάπτυξης αντιπροσωπεύει συνολικά, αν συμπεριλάβουμε και τα εθνικά κεφάλαια, 26,2 δισεκατομμύρια ευρώ χρηματοδότησης για τα επόμενα έξι χρόνια.
Και αν προσθέσουμε σε αυτά τα 18 δισ. ευρώ επιχορηγήσεων, τα 13 δισ. ευρώ δανείων μέσω του Ταμείου Ανάκαμψης και Ανθεκτικότητας, αλλά και τη νέα Κοινή Αγροτική Πολιτική και τα υπόλοιπα πακέτα χρηματοδότησης της ΕΕ, έχουμε σχεδόν 77 δισ. ευρώ. Να το επαναλάβω. Έχουμε 77 δισ. ευρώ διαθέσιμα για την ενίσχυση της ταχείας ανάκαμψης της ελληνικής οικονομίας. Γνωρίζω ότι δουλέψαμε πολύ, πολύ σκληρά για να το πετύχουμε αυτό. Το δικό μας Σχέδιο Ανάκαμψης και Ανθεκτικότητας ήταν από τα πρώτα που εγκρίθηκαν από την Ευρωπαϊκή Επιτροπή. Τα πήγαμε ακόμα καλύτερα με τη συμφωνία εταιρικής σχέσης. Ήταν η πρώτη που υποβλήθηκε. Και από σήμερα γίνεται και επίσημα η πρώτη που εγκρίνεται, όπως μόλις ανακοινώσατε. Και πάλι, θα ήθελα να εκφράσω την ικανοποίησή μου για το επίπεδο της συνεργασίας, αλλά και για το γεγονός ότι μοιραζόμαστε μια κοινή αντίληψη για το πώς τα διάφορα χρηματοδοτικά εργαλεία που έχουμε στη διάθεσή μας θα πρέπει να αξιοποιούνται συνδυαστικά για την επίτευξη των βασικών μας στόχων, ένας εκ των οποίων είναι φυσικά η περιφερειακή σύγκλιση. Η σύγκλιση αυτή είναι πολύ σημαντική στην Ελλάδα αλλά και σε ολόκληρη την Ευρώπη. Αλλά εξίσου σημαντική είναι και η ικανότητα υλοποίησης του ψηφιακού μετασχηματισμού και η μετάβαση προς μια οικονομία με λιγότερες και τελικά μηδενικές εκπομπές, αλλά και η ενίσχυση της κοινωνικής συνοχής και η διασφάλιση της δημιουργίας πολλών και καλών θέσεων εργασίας για τους νέους της χώρας. Όπως γνωρίζετε τα ποσοστά ανεργίας στη χώρα παραμένουν ακόμη υψηλά και για εμάς η δημιουργία θέσεων εργασίας σε όλη την Ελλάδα έχει ιδιαίτερα μεγάλη σημασία. Στο πλαίσιο της τρέχουσας προγραμματικής περιόδου, οι περιφέρειες της χώρας έχουν ενισχυθεί και πλέον έχουμε υψηλότερη χρηματοδότηση, αλλά και μεγαλύτερες ικανότητες, κάτι που τοποθετεί μεγαλύτερο βάρος ευθύνης και στις περιφέρειες οι οποίες θα πρέπει να φέρουν αποτελέσματα, κατά την εφαρμογή των βασικών πολιτικών μας. Πραγματικά ανυπομονώ να συνεργαστώ με όλα τα εμπλεκόμενα μέρη για να βεβαιωθούμε ότι θα κινητοποιήσουμε αυτά τα κεφάλαια το συντομότερο δυνατό. Θεωρώ, Επίτροπε, πως η ελληνική οικονομία βρίσκεται στη σωστή θέση ώστε να μπορέσει να πετύχει ταχεία ανάκαμψη μετά τον Covid-19. Όλες οι ενδείξεις που έχουμε είναι ιδαίτερα ενθαρρυντικές. Η Ελλάδα μετατρέπεται σε επενδυτικό προορισμό. Κινητοποιούμε ξένα, αλλά και τοπικά κεφάλαια. Και με την προσθήκη των ευρωπαϊκών κονδυλίων, δημιουργούμε ένα πολλά υποσχόμενο περιβάλλον που θα μας επιτρέψει να βγούμε από τον φαύλο κύκλο που ουσιαστικά διήρκησε μια δεκαετία και να διασφαλίσουμε πως η επόμενη δεκαετία θα είναι μια δεκαετία ταχείας αλλα και ποιοτικής ανάπτυξης. Το ζητούμενο δεν είναι μόνο η ανάπτυξη του ΑΕΠ ως ένας αριθμός, το ζητούμενο είναι ασφαλώς η ποιότητα της ανάπτυξης, η συνοχή, η πράσινη μετάβαση, η εγγύηση ότι καμιά περιοχή της χώρας δεν θα μείνει πίσω, κυρίως οι περιοχές όπου εφαρμόζουμε μια ταχεία απεξάρτηση από τον λιγνίτη. Και γνωρίζω πως τρέφετε και προσωπικό ενδιαφέρον για την περιοχή της Δυτικής Μακεδονίας και γνωρίζουμε ότι διαθέτουμε πολλές διαφορετικές “δεξαμενές” χρηματοδοτικών εργαλείων που θα στοχεύσουν συγκεκριμένα σε αυτή την περιοχή. Ταυτόχρονα, είμαι στην ευχάριστη θέση να ανακοινώσω ότι έχει εκφραστεί μεγάλο ενδιαφέρον, επενδυτικό ενδιαφέρον για νέου τύπου επενδύσεις που θα οδηγήσουν στη δημιουργία καλύτερων και πιθανότατα περισσότερων θέσεων εργασίας στη Δυτική Μακεδονία και επίσης στην περιοχή της Μεγαλόπολης. Επιτρέψτε μου να ολοκληρώσω λέγοντας ότι είμαι επίσης πολύ χαρούμενος που έχουμε σημαντικές καινοτομίες που σχετίζονται με τη διακυβέρνηση. Αναφερθήκατε σε αυτό το ζήτημα. Θέλουμε ταχύτερη και αποτελεσματικότερη κινητοποίηση πόρων, ακολουθώντας πάντα τα υψηλότερα επίπεδα διαφάνειας και την απλοποίηση της διαδικασίας αξιολόγησης και εκταμίευσης επιχορηγήσεων και θεωρώ πως ήδη κινούμαστε προς αυτή την κατεύθυνση. Έτσι θέλουμε να πρωτοστατήσουμε όχι μόνο ως προς την απορρόφηση των ίδιων των κεφαλαίων, αλλά και ως προς τον τρόπο με τον οποίο μπορούμε πραγματικά να κάνουμε τη δουλειά. Επιτρέψτε μου λοιπόν να σας ευχαριστώ για άλλη μια φορά. Περιμένουμε να σας καλωσορίσουμε στην Αθήνα το συντομότερο δυνατό. Να σας καλωσορίσουμε στην Ελλάδα θα έλεγα. Γιατί όπως είπατε αυτό δεν αφορά μόνο την Αθήνα. Δεν αφορά μόνο την περιοχή της Αττικής. Τα ταμεία συνοχής είναι ένα σημαντικό εργαλείο για να διασφαλίσουμε ότι καμία περιοχή δεν θα μείνει πίσω. Και χαίρομαι που επισημάνατε, και επιτρέψτε μου να ολοκληρώσω με αυτήν την παρατήρηση, τη σημασία των παραδοσιακών πυλώνων της ευρωπαϊκής πολιτικής όσον αφορά την πολιτική συνοχής, από τη μία πλευρά, και την Κοινή Αγροτική Πολιτική από την άλλη πλευρά, αυτά ήταν πάντα τα εργαλεία που συνδέονται περισσότερο στο μυαλό των πολιτών μας με την ευρωπαϊκή πολιτική και την ευρωπαϊκή αλληλεγγύη. Γνωρίζετε ότι δώσαμε μια πολύ σκληρή μάχη στο Συμβούλιο για να βεβαιωθούμε ότι διατηρούμε αυτή τη χρηματοδότηση και τώρα προχωράμε ένα βήμα επιπλέον προς τη σωστή κατεύθυνση, διασφαλίζοντας ότι και στην πράξη θα αξιοποιήσουμε σωστά τα κεφάλαια. Ακόμα μια φορά, λοιπόν, σας ευχαριστώ πολύ για την υποστήριξή σας και για τη βοήθειά σας. Άδωνι, θα ήθελες να προσθέσεις κάτι; Άδωνις Γεωργιάδης: Ήθελα απλώς να προσθέσω, κύριε Πρωθυπουργέ, ότι θέλω να ευχαριστήσω την Elisa, προσωπικά, επειδή αυτή και η ομάδα της εργάστηκαν πολύ σκληρά για την επίτευξη του στόχου μας και να είμαστε σήμερα η πρώτη χώρα της ΕΕ που παίρνει την επίσημη έγκριση της Συμφωνίας. Και πρέπει να προσθέσω ότι κατά την διάρκεια αυτής της τρομερής χρονιάς που κληθήκαμε να αντιμετωπίσουμε και την πανδημία του COVID-19, οι ομάδες μας εργάστηκαν μαζί πολύ σκληρά προκειμένου να αξιοποιήσουν την ευρωπαϊκή χρηματοδότηση με τέτοιο τρόπο ώστε η οικονομία μας να μπορεί να στηριχθεί όσο το δυνατόν περισσότερο σε αυτές τις δύσκολες συνθήκες. Θέλω πραγματικά να καλωσορίσω την Elisa στην Ελλάδα. Ίσως να έρθει στην Διεθνή Έκθεση Θεσσαλονίκης κ. Πρωθυπουργέ και θα έχουμε την χαρά να την δούμε εκεί. Θα έχουμε τη δυνατότητα να παρουσιάσουμε όλα τα μεγάλα προγράμματα που υλοποιούνται με την χρηματοδότηση του ΕΣΠΑ. Και θέλουμε πραγματικά να δείξουμε στον ελληνικό λαό πώς η συμμετοχή μας στην Ευρωπαϊκή Ένωση βελτιώνει τη ζωή των Ελλήνων. Η ουσία είναι να δείξουμε σε όλους ότι το να είσαι μέλος της Ευρωπαϊκής Ένωσης είναι κάτι πολύ θετικό και μπορεί να αλλάξει τις ζωές μας προς το καλύτερο. Θέλω λοιπόν να ευχαριστήσω την κυρία Ferreira και την ομάδα της καθώς σήμερα πετύχαμε έναν δύσκολο στόχο ο οποίος ήταν σημαντικός για εμάς και δεν θα μπορούσε να γίνει πραγματικότητα χωρίς την προσωπική της βοήθεια. Κυριάκος Μητσοτάκης: Ευχαριστώ και πάλι. Elisa Ferreira: Ευχαριστώ πολύ όλη την ομάδα. Και τώρα ξεκινά μια νέα φάση. Και ελπίζω ειλικρινά ότι η νέα αυτή φάση θα είναι όσο εποικοδομητική και πετυχημένη όσο ήταν και αυτές οι αρχικές φάσεις. Βιώσαμε μια πολύ δύσκολη περίοδο κι όμως ήμασταν σε μόνιμη επικοινωνία. Και επίσης από πλευράς μου, θέλω να ευχαριστήσω προσωπικά τον Άδωνι και ολόκληρη την ομάδα σας. Η πολύ καλή σχέση, η συνεργασία και η αμοιβαία κατανόηση ήταν τα συστατικά που μας οδήγησαν σε αυτή την επιτυχία. Τώρα, βέβαια, το ζητούμενο είναι να φέρουμε αποτελέσματα. Και όπως σωστά αναφέρατε, κ. Πρωθυπουργέ, αυτή είναι μια ιστορική περίσταση για την Ελλάδα και όλες τις χώρες που πρέπει να ενισχύσουν τη συνοχή τους. Και θα πρέπει να το κάνουν με τον καλύτερο δυνατό τρόπο, με όλα τα συστατικά και το όραμα που έχουμε αναπτύξει από κοινού στην Ευρώπη. Μπορεί ο Άδωνις αυτή τη στιγμή να είναι υποχρεωμένος να μείνει στο σπίτι του, αλλά όπως είπατε, αυτό δείχνει πως η δουλειά που έγινε με τα εμβόλια ήταν αποτελεσματική και είχε θετικό πρόσημο. Φαίνεται πως τελικά βγαίνουμε από αυτή την πολύ δύσκολη περίοδο. Πιστεύω πως η Ευρώπη ήταν παρούσα και οι χώρες συνεργάστηκαν και αντέδρασαν με το REACT-EU, το SURE και όλα αυτά τα προγράμματα που βοήθησαν τους ανθρώπους, βοήθησαν, τις εταιρείες. Τώρα όμως προχωράει στην ανάκαμψη με πιο γρήγορο και πιο έξυπνο τρόπο. Και υπολογίζουμε στην Ελλάδα, με όλη αυτή την αντοχή και όλο αυτό το όραμα που έχει. Θα έχουμε πολλές ιστορίες επιτυχίας να διηγηθούμε σε όλη την Ευρώπη και στον υπόλοιπο κόσμο. Σας ευχαριστώ πολύ για άλλη μια φορά. Στην τηλεδιάσκεψη μετείχαν από ελληνικής πλευράς, ο Υπουργός Ανάπτυξης και Επενδύσεων, Άδωνις Γεωργιάδης, ο Υπουργός Επικρατείας Γιώργος Γεραπετρίτης, ο Υφυπουργός Ανάπτυξης και Επενδύσεων Γιάννης Τσακίρης, ο Υφυπουργός στον Πρωθυπουργό Άκης Σκέρτσος, ο Επικεφαλής του Οικονομικού Γραφείου του Πρωθυπουργού Αλέξης Πατέλης, ο Γενικός Γραμματέας Δημοσίων Επενδύσεων και ΕΣΠΑ Δημήτρης Σκάλκος, η Ειδική Γραμματέας Διαχείρισης Προγραμμάτων ΕΚΤ Νίκη Δανδόλου, ο Ειδικός Γραμματέας Διαχείρισης Προγραμμάτων ΕΤΠΑ & ΤΣ Γιώργος Ζερβός και ο Γενικός Διευθυντης της Εθνικής Αρχής Συντονισμού ΕΣΠΑ (ΕΑΣ) Γιάννης Φίρμπας. "
2021-07-28,27102,https://www.primeminister.gr/2021/07/28/27102,"Eνημερωτικό σημείωμα για τη συνάντηση του Πρωθυπουργού Κυριάκου Μητσοτάκη με τον Βασιλέα της Ιορδανίας, Abdullah II ibn Al Hussein | Ο Πρωθυπουργός της Ελληνικής Δημοκρατίας","Ο Πρωθυπουργός Κυριάκος Μητσοτάκης συναντήθηκε, σήμερα, με τον Βασιλέα της Ιορδανίας, Abdullah II bin Al-Hussein, που βρίσκεται στην Αθήνα για να συμμετάσχει στις εργασίες της Τριμερούς Συνόδου Κορυφής Ελλάδας – Κύπρου – Ιορδανίας. Στην έναρξη της συνάντησης, ο Πρωθυπουργός ανέφερε: Καλώς ήρθατε ξανά. Είχαμε μια εξόχως ενδιαφέρουσα συζήτηση, τόσο σε τριμερές, όσο και σε διμερές επίπεδο, και πιστεύω ότι είναι μια μεγάλη ευκαιρία να εξετάσουμε τις λεπτομέρειες της διμερούς μας σχέσης. Πιστεύω ότι έχουμε εντοπίσει πολλούς τομείς συνεργασίας που εκτείνονται και πέραν της θεμελιώδους γεωπολιτικής ατζέντας στους οποίους οφείλουμε να εστιάσουμε. Ήταν μεγάλη μου χαρά που σας γνώρισα και προσβλέπω στην ενίσχυση αυτής της σχέσης. Ο Ιορδανός Μονάρχης απάντησε: Σας ευχαριστώ πολύ για το θερμότερο ίσως καλωσόρισμα που θα μπορούσαμε να φανταστούμε, κατά την επιστροφή μας εδώ στην Αθήνα και, όπως είπατε και εσείς, για τη συνάντηση και τη γνωριμία μας αλλά και τη χημεία που είναι εμφανής μετά από λίγες μόνο ώρες. Θεωρώ ότι οι συζητήσεις μας, όχι μόνο σε διμερές επίπεδο με τη χώρα σας, αλλά και με την Κύπρο, δείχνουν ότι έχουμε πολλή και καλή δουλειά μπροστά μας με την κατάλληλη συνέχεια. Περιορίζομαι απλώς να εκφράσω την ειλικρινή μου ικανοποίηση για την επιτυχία αυτής της Τριμερούς και των διμερών συναντήσεων. Και σας ευχαριστώ πολύ. Ανυπομονώ να σας συναντήσω ξανά, ελπίζω στο άμεσο μέλλον. Σας ευχαριστώ πάρα πολύ. Κατά τη συνάντηση, που πραγματοποιήθηκε σε ιδιαίτερα θερμό κλίμα και αντικατοπτρίζει τις
άριστες σχέσεις των δύο χωρών, o Πρωθυπουργός είχε την ευκαιρία να ενημερώσει τον Ιορδανό Μονάρχη για τις εξελίξεις στις ελληνοτουρκικές σχέσεις, το Κυπριακό, την πορεία της πανδημίας και τα μέτρα που λαμβάνει η ελληνική πολιτεία για την αντιμετώπισή της. Η Ελλάδα, προς ενίσχυση της Ιορδανίας στον αγώνα κατά της πανδημίας, θα αποστείλει το επόμενο διάστημα με τη μορφή δωρεάς 150.000 δόσεις εμβολίου. Παράλληλα, αντηλλάγησαν απόψεις για άλλα σημαντικά περιφερειακά ζητήματα. Οι δύο πλευρές συμφώνησαν πως η επίλυση των ανωτέρω ζητημάτων πρέπει να υλοποιηθεί με ειρηνικό τρόπο και σύμφωνα με τις αρχές της καλής γειτονίας, τους κανόνες του διεθνούς δικαίου και τις σχετικές Αποφάσεις του Συμβουλίου Ασφαλείας των Ηνωμένων Εθνών. Διαπιστώθηκε, επίσης, ότι υπάρχει σημαντικό περιθώριο περαιτέρω ενίσχυσης, διεύρυνσης και εμβάθυνσης των διμερών οικονομικών και εμπορικών σχέσεων και σημαντικές επενδυτικές προοπτικές. Οι δύο ηγέτες εξέφρασαν την αμοιβαία βούληση για την περαιτέρω ανάπτυξη των πολύπλευρων σχέσεων Ελλάδας – Ιορδανίας. Από ελληνικής πλευράς στη συνάντηση συμμετείχαν ο Υπουργός Εξωτερικών, Νίκος Δένδιας, η Διευθύντρια του Διπλωματικου γραφείου του Πρωθυπουργού, Πρέσβης Ελένη Σουρανή και ο Διευθυντής του Γραφείου Τύπου του Πρωθυπουργού, Δημήτρης Τσιόδρας. "
2021-07-27,27086,https://www.primeminister.gr/2021/07/27/27086,"Δηλώσεις του Πρωθυπουργού Κυριάκου Μητσοτάκη και του Προέδρου της Κυπριακής Δημοκρατίας, Νίκου Αναστασιάδη αμέσως μετά τη συνάντησή τους στο Μέγαρο Μαξίμου | Ο Πρωθυπουργός της Ελληνικής Δημοκρατίας","Συνάντηση με τον Πρόεδρο της Κυπριακής Δημοκρατίας Νίκο Αναστασιάδη, είχε σήμερα, στο Μέγαρο Μαξίμου, ο Πρωθυπουργός Κυριάκος Μητσοτάκης. Αμέσως μετά τη συνάντηση έγιναν οι εξής δηλώσεις: Κυριάκος Μητσοτάκης: Κύριε Πρόεδρε, αγαπητέ Νίκο, σε καλωσορίζω για ακόμα μία φορά στην Αθήνα, σε μία επίσκεψη με την ευκαιρία της τρίτης Τριμερούς Συνόδου Κορυφής των χωρών μας με μία παραδοσιακή κοινή μας φίλη, την Ιορδανία, η οποία θα λάβει χώρα αύριο. Είχαμε μία συνάντηση, που δυστυχώς έρχεται στον απόηχο της παράνομης επίσκεψης του Τούρκου Προέδρου στο κατεχόμενο βόρειο τμήμα της Κυπριακής Δημοκρατίας, αλλά και των προκλητικών εξαγγελιών που έγιναν, ειδικά σε σχέση με την περίκλειστη πόλη των Βαρωσίων. Οι νέες παράνομες τουρκικές ενέργειες στην Κύπρο είναι απόλυτα καταδικαστέες. Παραβιάζουν κατάφορα τις σχετικές αποφάσεις του Συμβουλίου Ασφαλείας των Ηνωμένων Εθνών και περιφρονούν τα συμπεράσματα του Ευρωπαϊκού Συμβουλίου, ενώ επί της ουσίας υπονομεύουν και τις προσπάθειες του Γενικού Γραμματέα του Οργανισμού για την επανέναρξη των διαπραγματεύσεων στο Κυπριακό. Ουσιαστικά ναρκοθετούν τις προοπτικές επίλυσης του Κυπριακού, σύμφωνα με τις αποφάσεις των Ηνωμένων Εθνών και του Ευρωπαϊκού κεκτημένου. Γι’ αυτό εξάλλου και η καταδίκη των ενεργειών αυτών υπήρξε παγκόσμια. Πρώτα απ’ όλα, από τον θεματοφύλακα της διεθνούς νομιμότητας, το Συμβούλιο Ασφαλείας των Ηνωμένων Εθνών, που για δεύτερη φορά μέσα σε λίγους μήνες, καταδίκασε τις εξαγγελίες αυτές και ζήτησε από την Τουρκία να τις ανακαλέσει. Και τονίζω στο σημείο αυτό, ότι η Προεδρική δήλωση του Συμβουλίου Ασφαλείας δεν εκφράζει μόνο την συλλογική βούληση της Διεθνούς Κοινότητας, αλλά και τα μόνιμα μέλη του Συμβουλίου, τα οποία τοποθετήθηκαν απερίφραστα στις εθνικές τους δηλώσεις. Σύσσωμη υπήρξε, επίσης, και η καταδίκη από την Ευρωπαϊκή Ένωση συνολικά, αλλά και από τα κράτη – μέλη με εθνικές δηλώσεις. Και πως αντέδρασε η Τουρκία, αγαπητέ μου Νίκο, σε όλα αυτά; Όχι μόνο απέρριψε τη δήλωση του Συμβουλίου Ασφαλείας, αλλά απέδωσε την παγκόσμια καταδίκη των παράνομων ενεργειών της, στη δήθεν προπαγάνδα της Ελλάδος και της Κυπριακής Δημοκρατίας. Ούτε λίγο, ούτε πολύ, η Άγκυρα ισχυρίζεται ότι Αθήνα και Λευκωσία παρασύραμε όλη την Υφήλιο, ενώ θα έπρεπε να αναρωτηθεί πώς κατόρθωσε με τις ενέργειές της να θέσει όλη την Υφήλιο απέναντί της. Με τη διεθνή νομιμότητα στο πλευρό μας, συζητήσαμε με τον Πρόεδρο Αναστασιάδη τα επόμενα βήματα και τον περαιτέρω συντονισμό μας για την αντιμετώπιση της Τουρκικής παραβατικότητας. Πορευόμαστε πάντα μαζί και στηρίζουμε έμπρακτα τις προσπάθειες της Κυπριακής Δημοκρατίας για την αναστροφή των τουρκικών μεθοδεύσεων στα Βαρώσια και την επανέναρξη των διαπραγματεύσεων για την επίλυση του Κυπριακού. Για την επίτευξη λύσης στη βάση της Διζωνικής Δικοινοτικής Ομοσπονδίας με μία κυριαρχία, μία διεθνή προσωπικότητα και μία ιθαγένεια. Όπως ακριβώς προβλέπεται στις οικείες αποφάσεις του Συμβουλίου Ασφαλείας των Ηνωμένων Εθνών και πάντα σύμφωνα με το ευρωπαϊκό κεκτημένο. Για μία λύση, όπως έχουμε τονίσει πολλές φορές, δίκαιη, λειτουργική και βιώσιμη. Έχουμε επανειλημμένα και σε κάθε κατεύθυνση δηλώσει ότι οι τουρκικές αξιώσεις για αναγνώριση ισότιμου διεθνούς καθεστώτος και κυριαρχικής ισότητας της παράνομης αποσχιστικής οντότητας στο κατεχόμενο τμήμα της Κύπρου, ως προϋποθέσεις για την επανεκκίνηση διαπραγματεύσεων, καθώς και η λύση δύο χωριστών κρατών είναι απαράδεκτες, είναι αντίθετες προς το Διεθνές Δίκαιο. Είναι αντίθετες προς τις αποφάσεις του Συμβουλίου Ασφαλείας των Ηνωμένων Εθνών και φυσικά απορρίπτονται επί της αρχής. Είναι όμως και αντίθετες με την ιδιότητα της Κύπρου ως κράτους – μέλους της Ευρωπαϊκής Ένωσης. Και εδώ πρέπει να είμαστε ξεκάθαροι. Κράτος – μέλος της Ευρωπαϊκής Ένωσης είναι η Κυπριακή Δημοκρατία, όπως εκπροσωπείται από τη νόμιμη κυβέρνησή της. Η Ευρωπαϊκή Ένωση δεν πρόκειται ποτέ να δεχθεί την αποσχιστική οντότητα ως μέλος της, εάν η Τουρκία και η σημερινή τουρκοκυπριακή ηγεσία επιμείνουν στα διχοτομικά σχέδιά τους. Το γεγονός αυτό φαίνεται ότι το έχει αντιληφθεί περισσότερο από κάθε άλλο η πλειονότητα των γηγενών Τουρκοκυπρίων, οι οποίοι επιθυμούν να παραμείνουν κομμάτι της ευρωπαϊκής οικογένειας, γι’ αυτό και διαδηλώνουν, γι’ αυτό και αντιδρούν. Και είναι προφανές ότι η Τουρκία κλιμακώνει σταθερά την ένταση με νέα τετελεσμένα στην Κύπρο. Με τη δημιουργία δε νέων βάσεων στα Κατεχόμενα επιβεβαιώνει δυστυχώς τις ευρύτερες βλέψεις της στην Ανατολική Μεσόγειο, στη γνωστή παραβατική λογική του δόγματος της Γαλάζιας Πατρίδας. Ενός δόγματος δυστυχώς βαθύτατα αναθεωρητικού και επιθετικού εις βάρος, όχι μόνο της Κύπρου, αλλά και της Ελλάδος και άλλων χωρών της Ανατολικής Μεσογείου. Στην λογική αυτού του δόγματος η Τουρκία πρόσφατα εγκαλεί την Ελλάδα για την αμυντική προστασία των νησιών μας. Η σχετική προκλητική επιστολή προς τα Ηνωμένα Έθνη έχει ήδη απαντηθεί. Προσέξτε, όμως, εδώ τον παραλογισμό. Η Τουρκία που εισέβαλε και κατέχει το 38% της Κυπριακής Δημοκρατίας, η Τουρκία που έχει κηρύξει εις βάρος της Ελλάδος casus belli, ισχυρίζεται ότι κινδυνεύει η ασφάλειά της από τα μέτρα αυτοπροστασίας της χώρας μας. Η χώρα η οποία διατηρεί απέναντι από τα νησιά μας, στην ηπειρωτική Τουρκία, τη στρατιά του Αιγαίου, με αποβατική ταξιαρχία, διατείνεται ότι απειλείται από την Ελλάδα. Επιτέλους, χρειάζεται λίγη σοβαρότητα. Εγώ θα το πω για ακόμα μια φορά: Κάθε σπιθαμή ελληνικού εδάφους, ηπειρωτικού ή νησιωτικού και κάθε Έλληνας πολίτης έχει το ίδιο απαράγραπτο και αναφαίρετο δικαίωμα στην ασφάλεια και την άμυνα. Και η Ελλάδα ουδέποτε παραιτήθηκε ή θα παραιτηθεί από το υπέρτατο δικαίωμα της αυτοάμυνας που της αναγνωρίζει ο Χάρτης των Ηνωμένων Εθνών. Με τον κ. Πρόεδρο είχαμε την ευκαιρία να συζητήσουμε και τις εξελίξεις στο μέτωπο της αντιμετώπισης της πανδημίας. Είχα την ευκαιρία να τον συγχαρώ και για την πρόοδο των εμβολιασμών στην Κυπριακή Δημοκρατία. Αντιμετωπίζουμε, πιστεύω, κοινά ζητήματα στην προσπάθεια μας να πείσουμε τους συμπολίτες μας  οι οποίοι ακόμα είναι διστακτικοί στο να πάρουν την απόφαση να εμβολιαστούν, να κάνουν αυτό το βήμα. Και νομίζω ότι η πρόκληση που αντιμετωπίζουμε πια Ελλάδα και Κύπρος, αλλά και όλες οι ευρωπαϊκές χώρες είναι κοινή για το πώς θα φτάσουμε και θα χτίσουμε το τείχος ανοσίας. Θα το κάνουμε πάντα με πειθώ, με επιχειρήματα και εξηγώντας στους συμπολίτες μας ότι σήμερα οι ανεμβολίαστοι κινδυνεύουν πραγματικά. Και αρκεί να δει κανείς τα δεδομένα και στην Κύπρο αλλά και στην Ελλάδα, ποιοι είναι οι συμπολίτες μας οι οποίοι νοσηλεύονται σήμερα, ποιοι διασωληνώνονται, ποιοι δυστυχώς χάνουν την ζωή τους, για να διαπιστώσει κανείς ότι τους τελευταίους μήνες στην συντριπτική τους πλειοψηφία ήταν δυστυχώς ανεμβολίαστοι, συμπολίτες μας που θα μπορούσαν να είχαν προστατευθεί, αν είχαν κάνει την επιλογή να εμβολιαστούν. Αλλά και στα ζητήματα αυτά, όπως και στον συντονισμό του ανοίγματος για να μπορέσουμε να φιλοξενήσουμε επισκέπτες αυτή την πολύ σημαντική τουριστική περίοδο, να γνωρίζετε ότι είμαστε πάντα σε απόλυτο συντονισμό με την Κύπρο. Φίλε Πρόεδρε, κλείνω λέγοντας ότι οι δύο χώρες μας, πορεύονται πάντα με στόχο τη σταθερότητα και την ασφάλεια στην Ανατολική Μεσόγειο. Και πάντα με διάθεση για συνεργασία με όλους και πριν απ’ όλα με τους γείτονές μας, με τους οποίους οι δίαυλοι επικοινωνίας παραμένουν πάντα ανοιχτοί παρά τις δυσκολίες. Αλλά πάντα, όμως, με γνώμονα το Διεθνές Δίκαιο, τις ειρηνικές προθέσεις και τη συνέπεια λόγων και πράξεων. Και στη σύνθετη αυτή πραγματικότητα οφείλουμε να συνεργαστούμε και όπως πάντα να την αντιμετωπίσουμε από κοινού. Καλώς ήρθες ξανά, αγαπητέ Νίκο, στην καλοκαιρινή Αθήνα. Νίκος Αναστασιάδης: Ευχαριστώ, κύριε Πρωθυπουργέ, αγαπητέ μου Κυριάκο. Όπως και ο Πρωθυπουργός ανέφερε, η σημερινή μας συνάντηση, ενόψει της αυριανής τριμερούς, στόχο είχε την ανταλλαγή και ενημέρωση για τα τελευταία τεκταινόμενα, τα όσα καταγράφονται μετά τις νέες έκνομες ενέργειες της Τουρκίας και ιδιαίτερα όσον αφορά την αλλαγή του καθεστώτος της περίκλειστης περιοχής της Αμμοχώστου. Σημειώσαμε, πέραν της αυστηρής προεδρικής δήλωσης του Συμβουλίου Ασφαλείας, στις 23 Ιουλίου, τη σημερινή εξίσου σημαντική δήλωση του Ύπατου Εκπροσώπου της Ευρωπαϊκής Ένωσης εκ μέρους του συνόλου των κρατών, αυστηρότατη όπως και εκείνη του Συμβουλίου Ασφαλείας, μία στήριξη η οποία είναι απολύτως απαραίτητη κάτω από τις συνεχιζόμενες συμπεριφορές της Τουρκίας. Το αντικείμενο του μεταξύ μας συντονισμού εστιάζεται και στις δράσεις που από κοινού θα αναλάβουμε ενόψει της νέας αξίωσης της Τουρκίας και της τουρκοκυπριακής ηγεσίας για την αλλαγή βάσης λύσης του Κυπριακού με την αναγνώριση κυριαρχίας στο παράνομο υποτελές μόρφωμα από την Τουρκία. Μία αξίωση που θα πρέπει να πω ότι είναι κάθετα αντίθετη με το σύνολο των ψηφισμάτων των Ηνωμένων Εθνών, αλλά και των αποφάσεων του Συμβουλίου Ασφαλείας και σίγουρα εκτός των όρων εντολής του Γενικού Γραμματέα. Είναι αδιανόητο να αναμένει κανένας ότι η ελληνοκυπριακή πλευρά μπορεί να αποδεχτεί την δημιουργία ενός μορφώματος, δηλαδή ενός ανεξάρτητου κράτους, το οποίο θα ελέγχεται πλήρως από την Τουρκία. Και στο οποίο κατά βάση κανένα ανθρώπινο δικαίωμα ή δικαίωμα των Ελληνοκυπρίων που έχουν προσφυγοποιηθεί, των οποίων οι περιουσίες έχουν σφετεριστεί από την κατοχική Τουρκία, θα μπορεί να ελπίζει κανένας, ότι ένα ανάλογο μόρφωμα, θα μπορεί να είναι βιώσιμο ή ανεκτό είτε από τα Ηνωμένα Έθνη είτε από την Ευρωπαϊκή Ένωση. Μία αξίωση που όπως αντιλαμβάνεστε είναι -όπως έχω προαναφέρει- κάθετα αντίθετη και με τις θέσεις της Ευρωπαϊκής Ένωσης. Με τον φίλο Πρωθυπουργό, έχουμε επίσης συμφωνήσει, ότι θα ενταθούν οι προσπάθειες έτσι ώστε το συντομότερο, να δημιουργηθούν εκείνες οι συνθήκες που θα επιτρέψουν στον Γενικό Γραμματέα να προχωρήσει στην σύγκληση μιας νέας Συνόδου για το Κυπριακό με ουσιαστικό διάλογο, με δημιουργικό διάλογο, έτσι ώστε να καταλήξουμε σε μια βιώσιμη λειτουργική λύση η οποία θα επιτρέψει επιτέλους να συμβιώσουμε ειρηνικά με τους συμπατριώτες μας, πέραν και μακριά από εγγυήσεις ή εξαρτήσεις σαν αποτέλεσμα των εγγυήσεων, της παρουσίας κατοχικών στρατευμάτων. Θέλω για πολλοστή φορά να καταστήσω σαφές, πως δεν τίθεται θέμα αποδοχής των προαπαιτουμένων που η Τουρκία θέτει, με απώτερο στόχο τη δημιουργία προϋποθέσεων για λύση δύο κρατών. Την ίδια ώρα θέλω να επαναλάβω την ετοιμότητα, αποφασιστικότητα και πολιτική βούληση, να συμμετάσχω σε ένα διάλογο που θα επαναρχίσει από εκεί όπου είχε διακοπεί στο Κραν Μοντανά. Η τουρκική αδιαλλαξία οδήγησε στην αποτυχία του Κραν Μοντανά, η εμμονή στη συνέχιση των εγγυήσεων, η εμμονή στην παρουσία κατοχικών στρατευμάτων και η δημιουργία στρατιωτικής βάσεως -κάτι που διαφαίνεται να υλοποιείται με τα σημερινά σχέδια- δεν επέτρεψε, δυστυχώς, όταν είχαμε φτάσει σε σημαντικό βαθμό προόδου όσον αφορά την επίλυση του Κυπριακού, να έχει επιτυχές τέλος εκείνη η συνάντηση. Αυτό που επιδιώκουμε, αυτό που ζητούμε από τον Γενικό Γραμματέα είναι να επαναρχίσει ο διάλογος, όχι ψάχνοντας να βρούμε κοινό έδαφος, γιατί κοινό έδαφος υπάρχει: Είναι τα ψηφίσματα των Ηνωμένων Εθνών, είναι οι όροι εντολής του Γενικού Γραμματέα. Δεν μπορεί να εκφύγουμε από τα πλαίσια όπως έχουν καθοριστεί. Την ίδια ώρα βεβαίως θα πρέπει να πω ότι σαν αποτέλεσμα της άριστης συνεργασίας που έχουμε με την Κυβέρνηση, τον Πρωθυπουργό, τον Υπουργό Εξωτερικών, είναι αποδεδειγμένο ότι επιτυγχάνουμε και αυτό που το δίκιο υπαγορεύει: Την ισχυρή καταδίκη, τις ισχυρές αποφάσεις όσον αφορά τις έκνομες ενέργειες της Τουρκίας. Και δεν είναι γιατί η Ελλάδα ή η Κύπρος είναι υπερδυναμεις, αλλά είναι γιατί έχουμε ακριβώς ως ασπίδα ή ως όπλο το Διεθνές Δίκαιο. Αυτό είναι που πρέπει ο κ. Ερντογάν να αναλογιστεί και να δει πως προσαρμόζεται επιτέλους με το Διεθνές Δίκαιο τιμώντας, αν μη τι άλλο, τα όσα υπόσχεται ή εκστομεί κατά καιρούς περί της νομιμότητας των ενεργειών του ή των δράσεων που η Τουρκία μέσα στα πλαίσια μιας νεο-οθωμανικής αντίληψης επιδιώκει. Βεβαίως είχαμε και την ευκαιρία, όπως ορθώς αναφέρθηκε από τον Πρωθυπουργό, να συζητήσουμε και τα της πανδημίας, τα όσα ο λαός αντιμετωπίζει, τα προβλήματα που οι χώρες μας αντιμετωπίζουν και όχι μόνο. Είναι ένα παγκόσμιο φαινόμενο, που αυτό που υπαγορεύει είναι επιτέλους να γίνει συνείδηση στον καθένα ότι επιβάλλεται από την ώρα που η επιστήμη έχει προσφέρει το αντίδοτο, το όπλο αντιμετώπισης της πανδημίας, να το αξιοποιήσει ο καθένας. Είναι θέμα ατομικής αλλά και κοινωνικής ευθύνης απέναντι στο σύνολο. Οι από κοινού προσπάθειες προς τον λαό της κάθε μιας χώρας είναι μέσα στα πλαίσια που καθορίζει και η Ευρωπαϊκή Ένωση και ο Διεθνής Οργανισμός Υγείας. Και συνεπώς όσοι, για όποιους λόγους, που είναι ελεύθεροι να σκέφτονται και έτσι να πράττουν, δειλιούν ή αντιστέκονται εις αυτό που υπαγορεύει η ιατρική επιστήμη θα πρέπει να κάνουν δεύτερες σκέψεις για το καλό των ιδίων, για το καλό της υγείας των πολλών, για το καλό της οικονομίας της χώρας. Αγαπητέ μου Κυριάκο, θέλω θερμά να σε ευχαριστήσω. Θα έχουμε την ευκαιρία και αύριο σε μία σειρά από εκδηλώσεις να είμαστε μαζί, είτε αυτή είναι η Διακοινοβουλευτική του Ελληνισμού, είτε είναι η Τριμερής με την Ιορδανία, είτε αργότερα το βράδυ στις εκδηλώσεις της ΑΧΕΠΑ. Και πάλι σε ευχαριστώ για τη φιλοξενία, αλλά και για τη σημαντική βοήθεια στα προβλήματα που η Κύπρος αντιμετωπίζει. Ευχαριστώ. Στη διάρκεια της συνάντησης αντηλλάγησαν απόψεις για τα επόμενα βήματα και τον περαιτέρω συντονισμού Ελλάδας-Κύπρου προκειμένου να αντιμετωπιστεί η τουρκική παραβατικότητα και οι τουρκικές προσπάθειες επιβολής τετελεσμένων όχι μόνο στην Κύπρο αλλά και στην ευρύτερη περιοχή της Ανατολικής Μεσογείου. Από ελληνικής πλευράς συμμετείχαν ο Υπουργός Εξωτερικών, Νίκος Δένδιας, η Διευθύντρια του Διπλωματικού γραφείου του Πρωθυπουργού, Πρέσβης Ελένη Σουρανή και ο Διευθυντής του Γραφείου Τύπου του Πρωθυπουργού, Δημήτρης Τσιόδρας. Από κυπριακής πλευράς συμμετείχαν ο Κυβερνητικός Εκπρόσωπος, Μάριος Πελεκάνος, ο Πρέσβης της Κυπριακής Δημοκρατίας στην Ελλάδα, Κυριάκος Κεννεβέζος και ο αρμόδιος για το Κυπριακό στο Διπλωματικό γραφείο του Προέδρου της Κυπριακής Δημοκρατίας, Παντελής Παντελίδης. "
2021-07-26,27066,https://www.primeminister.gr/2021/07/26/27066,Εισαγωγική τοποθέτηση του Πρωθυπουργού Κυριάκου Μητσοτάκη στη συνεδρίαση του Υπουργικού Συμβουλίου | Ο Πρωθυπουργός της Ελληνικής Δημοκρατίας,"Συνεδριάζει, υπό την Προεδρία του Πρωθυπουργικού Κυριάκου Μητσοτάκη, μέσω τηλεδιάσκεψης, το Υπουργικό Συμβούλιο. Κατά την έναρξη της συνεδρίασης ο Πρωθυπουργός σημείωσε:  Καλή σας μέρα κυρίες και κύριοι συνάδελφοι. Επιτρέψτε μου να ξεκινήσω με το πρώτο θέμα στην ημερήσια διάταξή μας που αφορά τις αποφάσεις του Υπουργικού Συμβουλίου σε σχέση με τον κατώτατο μισθό. Παρά την αντίθετη εισήγηση των εκπροσώπων των επιχειρήσεων, η Κυβέρνηση αποφάσισε για φέτος την αύξηση του κατώτατου μισθού κατά 2%. Όπως ξέρετε στον σχετικό διάλογο που προηγήθηκε, οι Συνομοσπονδίες των επαγγελματιών, των βιοτεχνών, των μεγάλων επιχειρήσεων, των εμπόρων, είχαν ζητήσει το πάγωμα του κατώτατου μισθού λόγω των ειδικών συνθηκών που επέφερε η πανδημία.  Και πράγματι -όπως όλοι γνωρίζουμε- το Α.Ε.Π. πέρυσι μειώθηκε περίπου κατά 8% κατά συνέπεια οι συνθήκες αυτές ισχύουν. Αυτό το οποίο όμως επίσης ισχύει είναι ο δυναμισμός της ελληνικής οικονομίας, οι προοπτικές της, τις οποίες εμπιστεύομαι και προσωπικά.  Η αύξηση την οποία αποφασίζουμε σήμερα προφανώς και δεν καλύπτει τις ανάγκες των εργαζομένων. Θέλω να θυμίσω, όμως, ότι έρχεται σε συνέχεια ενός γιγαντιαίου προγράμματος το οποίο ξεπέρασε τα 40 δισ. ευρώ, το οποίο επί 18 μήνες στήριξε το εισόδημα, τις θέσεις εργασίας, αλλά και τη ρευστότητά των επιχειρήσεων. Όπως, επίσης, και το γεγονός ότι η αύξηση αυτή έρχεται να συμπληρώσει ένα κύμα φοροελαφρύνσεων, αλλά και μικρότερων εισφορών που και αυτές με τη σειρά τους υποστήριξαν το διαθέσιμο εισόδημα όλων των εργαζομένων. Τώρα η ενίσχυση αυτή έρχεται να τονώσει τους χαμηλότερα αμειβόμενους. Έχει ένα ύψος το οποίο μπορεί να χαρακτηριστεί και συμβολικό. Είναι, όμως, απολύτως ρεαλιστική. Αλλά η κατεύθυνσή της παραμένει ουσιαστική διότι δείχνει ότι σταθερό μέλημα αυτής της Κυβέρνησης είναι η προστασία των πιο αδύναμων συμπολιτών μας, αλλά και γιατί η αύξηση αυτή -εν μέσω των μεγάλων δυσκολιών της πανδημίας- σηματοδοτεί την αισιοδοξία μας για το μέλλον της ελληνικής οικονομίας συνολικά. Με λίγα λόγια θα μπορούσα να χαρακτηρίσω την απόφαση αυτή ως ένα διπλό σήμα: Ένα σήμα επανεκκίνησης της εθνικής παραγωγικής μηχανής, καθώς όλοι οι δείκτες μπαίνουν σε ανοδική τροχιά αφού παρά τις δυσκολίες, τα έσοδα από τον τουρισμό φαίνεται ότι δεν θα συγκρίνονται πλέον με αυτά του 2020, αλλά με αυτά του 2019. Ενώ οι επενδύσεις και οι εξαγωγές κινούνται ήδη σε επίπεδα προ κρίσης. Και όλα αυτά πριν πέσουν ακόμα στην πραγματική οικονομία οι σημαντικοί πόροι από το Ταμείο Ανάκαμψης. Θυμίζω ότι η τρέχουσα κοινοβουλευτική περίοδος -πριν τις σύντομες καλοκαιρινές διακοπές της Βουλής- θα κλείσει την Παρασκευή με την ολοκλήρωση των νομοθετικών εκκρεμοτήτων που αφορούν το Ταμείο Ανάκαμψης. Ταυτόχρονα, όμως, η αύξηση αυτή την οποία θα εισηγηθεί σήμερα ο Υπουργός Εργασίας είναι και σήμα του κοινωνικού προσανατολισμού της πολιτικής μας. Ήδη, τα πρώτα αποτελέσματα της ανάκαμψης και του συλλογικού πλούτου διοχετεύονται κατά προτεραιότητα σε αυτούς που τα έχουν περισσότερο ανάγκη, με ρεαλισμό, με φειδώ αλλά και με δικαιοσύνη. Κυρίως, όμως, αυτή η μικρή αύξηση του κατώτατου μισθού είναι ένα αισιόδοξο μήνυμα για το αύριο όλων: Ότι μπορούμε καλύτερα, πετυχαίνουμε καλύτερα και μας περιμένουν τα καλύτερα. Όσο πιο γρήγορα λοιπόν φύγει ο κίνδυνος για την υγεία, τόσο πιο γρήγορα θα έρθει και η ανάπτυξη στην οικονομία και στην κοινωνία. Γι’ αυτό και θα επαναλάβω -για ακόμα μία φορά- ότι ο εμβολιασμός γίνεται συλλογικό καθήκον. Η Πολιτεία θα συνεχίσει να αντιμετωπίζει τις εξάρσεις της πανδημίας όπου αυτό είναι απαραίτητο με τοπικές παρεμβάσεις, αλλά η επιλογή μας είναι σαφής: Το μέτωπο της αλήθειας και της λογικής πρέπει να επικρατήσει μέσα στο Καλοκαίρι και από το Φθινόπωρο η χώρα μας θα συνεχίσει την πορεία της έτσι ή αλλιώς. Από την πλούσια σημερινή μας ατζέντα, θα ήθελα επίσης να επισημάνω τις πολύ σημαντικές αλλαγές που θα εισηγηθεί το Υπουργείο Δικαιοσύνης σχετικά με τον Ποινικό Κώδικα. Στο εξής αυξάνεται η προστασία των ευπαθών και των ανηλίκων, όπως και των θυμάτων κακοποίησης και έμφυλης βίας. Η απόλυση καταδίκων υπό όρους αυστηροποιείται. Αίρεται αν διαπραχθούν νέα σοβαρά εγκλήματα, ενώ οι ποινές γίνονται βαρύτερες για μία σειρά από περιβαλλοντικά εγκλήματα, όπως οι εμπρησμοί δασών. Πρόκειται με άλλα λόγια, για αλλαγές που παρακολουθούν την κοινωνική πραγματικότητα, απαντούν στα ζητούμενα των πολιτών, αποδεικνύουν όμως και την ετοιμότητα αυτής της Κυβέρνησης να παρεμβαίνει όπου χρειάζεται και να διορθώνει τα λάθη του παρελθόντος. Θα ήθελα, επίσης, να υπογραμμίσω την Κύρωση της δωρεάς του Ιδρύματος Νιάρχος που θα εισηγηθεί το Υπουργείο Υγείας. Αφορά την προμήθεια σημαντικού εξοπλισμού τεσσάρων τομογράφων σε ισάριθμα περιφερειακά νοσοκομεία, αλλά και την πολύ σημαντική προσφορά του Ιδρύματος Νιάρχος για τη δημιουργία ενός υπερσύγχρονου παιδιατρικού νοσοκομείου στη Θεσσαλονίκη, κάτι το οποίο έλειπε από την πόλη, από την περιοχή. Υπήρξε διαχρονικό αίτημα δεκαετιών της Θεσσαλονίκης και της Βόρειας Ελλάδας και είναι μία ακόμα απόδειξη ότι οι δημόσιες και ιδιωτικές δυνάμεις μπορούν να συνεργαστούν αρμονικά για το κοινό καλό. Είναι και ένα χειροπιαστό παράδειγμα, βέβαια, ότι η προσπάθεια της Κυβέρνησης για ένα νέο Ε.Σ.Υ. συνεχίζεται με αμείωτη ένταση σε όλα τα μέτωπα. Τέλος μιλώντας για επικαιρότητα, να σημειώσω και τις μεγάλες προσπάθειες της Πολιτικής Προστασίας και της Πυροσβεστικής αυτές τις μέρες. Σε συνθήκες ξηρασίας και πολύ ισχυρών ανέμων, μόνο τις τελευταίες 24 ώρες, αντιμετώπισε παραπάνω από 50 πυρκαγιές σε όλη τη χώρα. Σε γενικές γραμμές η Πολιτική Προστασία και η Πυροσβεστική έχουν πετύχει μέχρι σήμερα να μην έχουμε -δόξα τω Θεώ- θύματα και τεράστιες υλικές ζημιές. Την ίδια ώρα, η Ελλάδα συνδράμει και άλλα κράτη, όπως την Ιταλία, που και αυτά δοκιμάζονται από μεγάλες πυρκαγιές. Φαίνεται πως αυτή η ριζική αναδιάρθρωση της Πολιτικής Προστασίας, η λειτουργία, επιτέλους, του 112, τα νέα μέσα που εξασφαλίστηκαν, ο έγκαιρος σχεδιασμός, όλα αυτά αποδίδουν. Όμως θέλω να τονίσω ότι ο Αύγουστος παραμένει ένας δύσκολος μήνας. Ήδη οι μετεωρολόγοι μας προειδοποιούν ότι μπορεί να βρεθούμε από το τέλος της επόμενης εβδομάδας αντιμέτωποι με έναν ακόμα μεγάλο καύσωνα παρατεταμένης διάρκειας. Για αυτό και είναι σημαντικό να εξακολουθούμε όλοι, όλες οι υπηρεσίες του Κράτους, να βρισκόμαστε σε απόλυτη επιφυλακή, μέχρι που να λήξει και τυπικά η αντιπυρική περίοδος. "
2021-07-24,27063,https://www.primeminister.gr/2021/07/24/27063,Μήνυμα του Πρωθυπουργού Κυριάκου Μητσοτάκη για την Επέτειο Αποκατάστασης της Δημοκρατίας | Ο Πρωθυπουργός της Ελληνικής Δημοκρατίας,"Η Ελλάδα γιορτάζει, σήμερα, 47 χρόνια δημοκρατικής πορείας. Προσθέτει έτσι, μία ακόμη σελίδα στο πιο μεγάλο κεφάλαιο πολιτικής ομαλότητας της Ιστορίας της. Και, καθώς η φετινή Ημέρα της Δημοκρατίας, συμπίπτει με τους δύο αιώνες ελεύθερης ζωής του Έθνους και με τα 40 χρόνια της ευρωπαϊκής του εμπειρίας, η πατρίδα μας αποκτά τρία ορόσημα της δύσκολης διαδρομής που έχει διανύσει. Αλλά και τρεις πυξίδες για την κατεύθυνση που καλείται να ακολουθήσει στο σήμερα και το αύριο. Η 24η Ιουλίου είναι αφιερωμένη στους πρωταγωνιστές της αντιδικτατορικής πάλης.  Ταυτόχρονα, όμως, είναι ενταγμένη και στη συλλογική συνείδηση ως μία σταθερά αναστοχασμού. Ως πεδίο προβληματισμού για μία καλύτερη ζωή στον παρόντα χρόνο. Και ως πυροδότης νέων αναζητήσεων για μία πληρέστερη Δημοκρατία και μία ακόμη πιο ανοιχτή κοινωνία. Αποτελεί, συνεπώς, επέτειο με επίκαιρα μηνύματα το περιεχόμενο των οποίων σταθερά ανανεώνουν τα ζητούμενα των καιρών. Στα πολλά χρόνια που κύλησαν από τον Ιούλιο του 1974, η ενότητα των Ελλήνων, η προσήλωση στους θεσμούς, οι σωστές επιλογές της κορυφής και η υπεύθυνη δράση της βάσης ήταν που οδήγησαν τη χώρα μπροστά. Αντίθετα, όταν οι αρχές αυτές παραβιάστηκαν, ο τόπος καθηλώθηκε. Έχουμε χρέος, λοιπόν, να τις επαναφέρουμε στο προσκήνιο αξιοποιώντας το απόσταγμα του παρελθόντος με τον δυναμισμό του παρόντος! Είναι ο δρόμος που επέλεξε η Ελλάδα, εδώ και δύο χρόνια. Σήμερα, η Δημοκρατία μας είναι πιο δυνατή από ποτέ. Εξοστράκισε με δικαιοσύνη τους σκοτεινούς εχθρούς της. Έμεινε όρθια απέναντι στα κύματα του λαϊκισμού και πιστή στους κανόνες του Κοινοβουλευτισμού, του διαλόγου και των δικαιωμάτων. Την ίδια ώρα, κλείνει την πόρτα σε κάθε εθνική απειλή με την ισχυρή άμυνα και την ενεργητική της διπλωματία. Την κρατά, ωστόσο, ορθάνοιχτη στην αναβάθμιση του διεθνούς ρόλου της χώρας, στην ανάπτυξη και τη συνοχή της κοινωνίας της. Ύστερα από 47 χρόνια, ο συνδυασμός της ελευθερίας με την ατομική υπευθυνότητα αναβαπτίστηκε ως νικηφόρο δίδαγμα στην πολύμηνη μάχη με την πανδημία. Τώρα όμως, μας καλεί να το μετατρέψουμε σε συλλογική στάση για την έξοδο από αυτήν. Και, καθώς η προσωπική συμπεριφορά αναδεικνύεται σε καταλύτη της κοινωνικής επιτυχίας, το μήνυμα είναι σαφές: Συνεπής πολίτης είναι ο εμβολιασμένος πολίτης! Στον 21ο αιώνα δεν επιτρέπεται η αμφισβήτηση της επιστήμης και τα δεδομένα δισεκατομμυρίων ανθρώπων που έχουν ήδη αποδείξει την ασφάλεια των εμβολίων. Όταν, λοιπόν, οι ειδικοί προειδοποιούν πως ο κορωνοϊός χτυπά, πλέον, μόνον τους ανεμβολίαστους, δεν υπάρχει χώρος για διπρόσωπες τοποθετήσεις. Η φημολογία δεν είναι ιδεολογία. Και οι ψεύτικοι φόβοι ανήκουν σε ψεύτικους κόσμους. Άρνηση στο εμβόλιο, συνεπώς, σημαίνει άρνηση στην υγεία και στην πρόοδο των πολιτών.  Η Πολιτεία εξαντλεί κάθε περιθώριο πειθούς. Οφείλει, ωστόσο, να προνοεί για την επόμενη μέρα. Να σέβεται τους λιγότερους, χωρίς όμως να στερεί ελευθερίες από τους πολύ περισσότερους. Και να τηρεί το Σύνταγμα, το οποίο αναθέτει σε όλους το  χρέος της κοινωνικής και εθνικής αλληλεγγύης. Μόνο έτσι το τέλος της πανδημίας θα σημάνει την αρχή μιας νέας ευημερίας. Αυτής, που θα φέρει το Σχέδιο «Ελλάδα 2.0», αυξάνοντας την απασχόληση και τον δημόσιο πλούτο της χώρας.  Ενωμένοι οι Έλληνες υποδεχόμαστε και φέτος την 24η Ιουλίου, μετουσιώνοντας την εμπειρία σε εθνική αυτοπεποίθηση και ενεργό αισιοδοξία. Τα βήματά μας οδηγούν, πλέον, μόνο μπροστά. Και οι στόχοι μας κοιτούν μόνο ψηλά! "
2021-07-23,27059,https://www.primeminister.gr/2021/07/23/27059,Ενημερωτικό σημείωμα για την επίσκεψη του Πρωθυπουργού Κυριάκου Μητσοτάκη στο Ολυμπιακό Μουσείο | Ο Πρωθυπουργός της Ελληνικής Δημοκρατίας,"«Κάθε επιτυχία σε όλους τους αθλητές, σε όλες τις αθλήτριες στο Τόκιο. Πάνω από όλα στους αθλητές και στις αθλήτριες που με περηφάνια φέρνουν στο στήθος τη γαλανόλευκη», ευχήθηκε ο Κυριάκος Μητσοτάκης στη διάρκεια της σημερινής συμβολικής επίσκεψής του στο Ολυμπιακό Μουσείο της Αθήνας, το οποίο αναδεικνύει τη μοναδική συμβολή της Ελλάδος στη διαμόρφωση του Ολυμπιακού Κινήματος και αποτίει φόρο τιμής στους αθλητές και στο σύνολο της Ολυμπιακής Οικογένειας. Πρόσθεσε δε πως «η χώρα που γέννησε τους Ολυμπιακούς Αγώνες απέκτησε ένα Μουσείο αντάξιο της παράδοσης και της ιστορίας των Αγώνων». «Εύχομαι και ελπίζω το Μουσείο αυτό να δεχθεί πραγματικά πολλούς επισκέπτες, να γίνει πόλος έλξης για τα σχολεία μας αλλά σε συνδυασμό και με την πολύ σημαντική ανάπλαση του χώρου του ΟΑΚΑ, που ήδη δρομολογείται καθώς έχουμε εξασφαλίσει παραπάνω από 40 εκατομμύρια ευρώ από το Ταμείο Ανάκαμψης, να συγκροτήσουν έναν συνεκτικό ολυμπιακό πόλο», τόνισε ο Κυριάκος Μητσοτάκης. Την ξενάγηση στο Μουσείο, που έγινε με φόντο τη ζωντανή μετάδοση της τελετής έναρξης των Αγώνων «Τόκιο 2020», παρακολούθησαν μαζί με τον Πρωθυπουργό παιδιά του Συλλόγου Ξιφασκίας Αρίστων Παιανίας ενώ στην είσοδο του Μουσείου τον κ. Μητσοτάκη υποδέχτηκαν οι Ολυμπιονίκες Σπύρος Γιαννιώτης, Λεωνίδας Κόκκας, Νίκη Μπακογιάννη, Σοφία Μπεκατώρου και οι Παραολυμπιονίκες Άννα και Χριστίνα Ντέντα.  Ο Κυριάκος Μητσοτάκης, αφού ευχαρίστησε τους Ολυμπιονίκες και Παραολυμπιονίκες για την προσφορά τους και για τα προσωπικά κειμήλια που έχουν δωρίσει στη συλλογή εκθεμάτων του Μουσείου, σημείωσε ότι αυτά τα αντικείμενα θα τα βλέπει πλέον και «η νέα γενιά των αθλητών μας, οι οποίοι πιστεύω ότι με τον τρόπο τους θα εμπνευστούν από τις επιτυχίες των παλαιότερων έτσι ώστε να κρατήσουν ζωντανό και άσβεστο αυτό το τόσο ξεχωριστό πνεύμα των Ολυμπιακών Αγώνων». Οι αθλητές από την πλευρά τους αφηγήθηκαν στον Πρωθυπουργό τις εμπειρίες τους από τους Αγώνες, τις αναμνήσεις που συνδέονται με τα αντικείμενα αυτά και τη διαδρομή τους έως τη διάκριση. Ο κ. Μητσοτάκης ξεναγήθηκε από την Διευθύντρια του Μουσείου, Μαρία Παπαϊωάννου,  στους χώρους του και στη μόνιμη έκθεση που αναδεικνύει την καταγωγή και την ιστορία των Ολυμπιακών Αγώνων μέσα από μια χρονολογική αφήγηση, από την οποία αναδεικνύονται οι τρεις μεγάλοι ελληνικοί σταθμοί: η Γέννηση, η Αναβίωση και η Επιστροφή των Αγώνων στην Ελλάδα. Παράλληλα, οι Αρχές, οι Αξίες, η δομή του Διεθνούς Ολυμπιακού Κινήματος, οι οργανισμοί και τα ιδρύματα, η Χάρτα και το μήνυμα παγκόσμιας Ειρήνης, τα Αθλήματα, οι Αθλητές, ο Αγώνας, παρουσιάζονται μέσα από διαδραστικά εκθέματα και αυθεντικά τεκμήρια. Η δημιουργία του Ολυμπιακού Μουσείου Αθήνας αποτελεί πρωτοβουλία της Lamda Development και βρίσκεται στο Golden Hall. Στόχοι του Μουσείου είναι να μεταλαμπαδεύσει τη φιλοσοφία του Ολυμπισμού, να αποτελέσει κυψέλη γνώσης για την εκπαιδευτική κοινότητα, να εμπνέει και να συγκινεί μικρούς και μεγάλους, να προσελκύει τους επισκέπτες της πόλης από κάθε γωνιά του πλανήτη, να προάγει τη στενή σχέση Αθλητισμού και Πολιτισμού, να αποτελέσει τον θεματοφύλακα της Ολυμπιακής κληρονομιάς των Αγώνων της Αθήνας του 2004 και μέσα από συνέργειες και συνεργασίες να συμβάλλει στην ανάδειξη της Αθήνας ως Ολυμπιακής Πρωτεύουσας. Σε δήλωσή του ο Διευθύνων Σύμβουλος της Lamda Development, Οδυσσέας Αθανασίου, μεταξύ άλλων, σημείωσε, ότι «Η μέρα έχει συμβολική σημασία και αξία, γιατί σήμερα είναι η έναρξη των Ολυμπιακών Αγώνων του Τόκιο. Ταυτόχρονα, ευχαριστούμε τους Ολυμπιονίκες μας Σπύρο Γιαννιώτη, Λεωνίδα Κόκκα, Νίκη Μπακογιάννη και Σοφία Μπεκατώρου, που είναι εδώ μαζί μας σήμερα, όπως και πολλούς άλλους συναθλητές τους Ολυμπιονίκες, που μας έχουν δωρίσει πολλά από τα προσωπικά τους αντικείμενα, που ασφαλώς πέρα από την αξία αυτή καθ’ αυτή που έχουν σαν αντικείμενα, συνοδεύουν τις μεγάλες στιγμές που έχουν ζήσει στους Ολυμπιακούς Αγώνες και τις συγκινήσεις που έχουν προσφέρει σε όλους τους Έλληνες». Τον Πρωθυπουργό υποδέχτηκαν και συνόδευσαν κατά την επίσκεψη ο Γενικός Γραμματέας Αθλητισμού, Γιώργος Μαυρωτάς, ο Διευθύνων Σύμβουλος της Lamda Development, Οδυσσέας Αθανασίου, ο Αντιπρόεδρος της Lamda Development, Ευάγγελος Χρόνης, η Chief Development Officer της Lamda Development, Μελίνα Παΐζη και η Γενική Διευθύντρια του Ολυμπιακού Μουσείου Αθήνας, Μαρία Παπαϊωάννου. Ολόκληρη η δήλωση του Πρωθυπουργού: Η χώρα που γέννησε τους Ολυμπιακούς Αγώνες απέκτησε ένα Μουσείο αντάξιο της παράδοσης και της ιστορίας των Αγώνων. Με πολύ μεγάλη χαρά σήμερα είχα την ευκαιρία να ξεναγηθώ στο καινούργιο, πλέον, νεοσύστατο Μουσείο των Ολυμπιακών Αγώνων, αυτή την τόσο σημαντική μέρα, ημέρα που εκκινούν οι Ολυμπιακοί Αγώνες του Τόκιο, αυτοί οι ξεχωριστοί, αυτοί οι διαφορετικοί, αυτοί οι πολύ πιο δύσκολοι Ολυμπιακοί Αγώνες. Θέλω με την ευκαιρία αυτή να ευχηθώ, σε όλες τις αθλήτριές μας, σε όλους τους αθλητές μας, καλή επιτυχία. Αν και μόνο και μόνο το γεγονός ότι βρίσκονται εκεί εν μέσω όλων αυτών των αντιξοοτήτων συνιστά ήδη μία πρώτη νίκη. Θέλω να ευχαριστήσω τους αθλητές και τις αθλήτριες που μας συνοδεύουν σήμερα, μας χάρισαν τόσο σπουδαίες στιγμές οι αθλητές των Ολυμπιακών αλλά και των Παραολυμπιακών Αγώνων. Και πιστεύω ότι διαπερνώντας τις αίθουσες αυτού του πολύ όμορφου Μουσείου όλοι μας θυμηθήκαμε εκείνες τις στιγμές που η Ελλάδα σηκώθηκε λίγο πιο ψηλά χάρη στις αθλήτριες και τους αθλητές μας. Τους ευχαριστώ, την καθεμία και τον καθένα ξεχωριστά, για όσα προσέφεραν στη χώρα, αλλά και για τη γενναιοδωρία τους να χαρίσουν στο Ολυμπιακό Μουσείο, να δωρίσουν αντικείμενα πολύτιμα, μετάλλια, αλλά και τον προσωπικό τους εξοπλισμό, αντικείμενα με τα οποία είναι οι ίδιοι τόσο ταυτισμένοι. Τώρα θα μπορούν να τα βλέπουν όλοι οι επισκέπτες του Μουσείου, ξένοι αλλά και Έλληνες και κυρίως, εδώ, η νέα γενιά των αθλητών μας, οι οποίοι πιστεύω ότι με τον τρόπο τους θα εμπνευστούν από τις επιτυχίες των παλαιότερων έτσι ώστε να κρατήσουν ζωντανό και άσβεστο αυτό το τόσο ξεχωριστό πνεύμα των Ολυμπιακών Αγώνων. Εύχομαι και ελπίζω το Μουσείο αυτό να δεχθεί πραγματικά πολλούς επισκέπτες, να γίνει πόλος έλξης για τα σχολεία μας αλλά σε συνδυασμό και με την πολύ σημαντική ανάπλαση του χώρου του ΟΑΚΑ, που ήδη δρομολογείται καθώς έχουμε εξασφαλίσει παραπάνω από 40 εκατομμύρια ευρώ από το Ταμείο Ανάκαμψης, να συγκροτήσουν έναν συνεκτικό ολυμπιακό πόλο. Ένα αστικό αθλητικό πάρκο το οποίο θα προσφέρει ευκαιρίες αθλητισμού, ψυχαγωγίας στους επισκέπτες του και που θα συνδυάζει τις εμβληματικές υποδομές των Ολυμπιακών Αγώνων του 2004 με ένα Μουσείο που διατρέχει όλη τη διαδρομή των Αγώνων, από την Αρχαία Ολυμπία μέχρι το σήμερα, με ξεχωριστή στιγμή πάντα βέβαια τη διοργάνωση των Ολυμπιακών Αγώνων της Αθήνας το 2004. Και πάλι κάθε επιτυχία σε όλους τους αθλητές, σε όλες τις αθλήτριες στο Τόκιο. Πάνω από όλα στους αθλητές και στις αθλήτριες που με περηφάνια φέρνουν στο στήθος τη γαλανόλευκη. "
2021-07-23,27054,https://www.primeminister.gr/2021/07/23/27054,Ενημερωτικό σημείωμα για τη συνάντηση του Πρωθυπουργού Κυριάκου Μητσοτάκη με τον Πρόεδρο του Eurogroup Paschal Donohoe | Ο Πρωθυπουργός της Ελληνικής Δημοκρατίας,"Ο Πρωθυπουργός Κυριάκος Μητσοτάκης συναντήθηκε το μεσημέρι στο Μέγαρο Μαξίμου με τον Πρόεδρο του Eurogroup και Υπουργό Οικονομικών της Ιρλανδίας Paschal Donohoe. Στη συνάντηση συμμετείχαν από ελληνικής πλευράς ο Υπουργός Οικονομικών Χρήστος Σταϊκούρας, η Κυβερνητική Εκπρόσωπος Αριστοτελία Πελώνη και ο Προϊστάμενος του Οικονομικού Γραφείου του Πρωθυπουργού Αλέξης Πατέλης. Η συνάντηση άρχισε με τον παρακάτω διάλογο: Κυριάκος Μητσοτάκης: Είναι χαρά μου να σας καλωσορίζω σε αυτή τη δύσκολη, απαιτητική, αλλά ταυτόχρονα -θα έλεγα- αισιόδοξη περίοδο για την οικονομία. Είμαι βέβαιος ότι συζητήσατε με τον Υπουργό (Οικονομικών Χρήστο Σταϊκούρα) την πρόοδο που έχει σημειώσει η ελληνική οικονομία τα τελευταία δύο χρόνια. Το σημείο που θα ήθελα να τονίσω είναι ότι, παρά την πανδημία και όλες τις δυσκολίες, δεν σταματήσαμε ποτέ να εφαρμόζουμε πραγματικές μεταρρυθμίσεις, κάτι το οποίο, πιστεύω, ότι μας τοποθετεί στο κατάλληλο σημείο ώστε να μπορέσουμε να επωφεληθούμε από την επικείμενη ανάπτυξη που θα έχει επίδραση και στην ελληνική οικονομία. Και για εμάς, η πρόκληση δεν είναι απλώς η ανάπτυξη, αλλά μια ανάπτυξη που θα έχει καλύτερα χαρακτηριστικά, θα έλεγα, μια ανάπτυξη που θα στηρίζεται σε μια διαφορετική σύνθεση, η οποία θα εστιάζει περισσότερο στις εξαγωγές, στις επενδύσεις, στην καινοτομία και λιγότερο στην κατανάλωση. Και πιστεύω ότι έχουμε θέσει τα θεμέλια για το άνοιγμα ενός μακροπρόθεσμου κύκλου ανάπτυξης για την οικονομία. Και θα ήθελα να σας ευχαριστήσω, για άλλη μια φορά, για όλη την υποστήριξή σας στο επίπεδο του Eurogroup, αλλά και για τον ηγετικό ρόλο που έχετε αναλάβει για την προώθηση ζητημάτων που έχουν ιδιαίτερη σημασία, όπως η τραπεζική ένωση. Και είναι χαρά μου να σας καλωσορίζω εδώ στην Ελλάδα. Paschal Donohoe: Κύριε Πρωθυπουργέ, θα ήθελα να σας ευχαριστήσω πολύ για την υποδοχή σας. Είναι μεγάλο προνόμιο και τιμή να έχω την ευκαιρία να σας συναντώ εδώ και να ανταλλάξουμε απόψεις. Θέλω να αναγνωρίσω, αν μου επιτρέπετε, το εξαιρετικό έργο που κάνει ο Υπουργός σας για την ελληνική οικονομία και να σημειώσω ότι ο ρόλος της Ελλάδας στο Eurogroup και η φωνή της χώρας σε πάρα πολλές, σημαντικές αποφάσεις, χαίρει μεγάλου σεβασμού και αναγνώρισης. Μοιράζομαι απολύτως, κι εγώ, την αισιοδοξία σας για την ελληνική οικονομία. Βλέποντας την πρόοδο που έχετε σημειώσει μέχρι τώρα και κοιτώντας την ανάπτυξη που θα σημειωθεί εδώ στην Ελλάδα για το τρέχον και για το επόμενο έτος, αυτό αποτελεί σημάδι της ανθεκτικότητας της οικονομίας. Και είναι επίσης ένα σημάδι για της αξία όλων των αποφάσεων που η κυβέρνησή σας έχει ήδη λάβει. Και η ανάπτυξη αυτή θα επιταχυνθεί από το Σχέδιο Ανάκαμψης και Ανθεκτικότητας (RRP), το οποίο πιστεύουμε ότι είναι από τα καλύτερα αντίστοιχα σχέδια στην Ευρώπη. Επίσης, βλέποντας όλη τη δουλειά που κάνετε με το “Ελλάδα 2.0”, πιστεύω ότι οι προοπτικές για την ευρωπαϊκή και την ελληνική οικονομία είναι πολύ θετικές και αισιόδοξες. Σας ευχαριστώ πολύ για το καλωσόρισμα και για την ευκαιρία να συναντηθούμε. Η συνεργασία που έχουμε στο πλαίσιο του Eurogroup με την κυβέρνησή σας είναι πολύ υψηλού επιπέδου και πάρα πολύ υψηλών προδιαγραφών. Και προσβλέπω στη συνέχισή της τα επόμενα χρόνια. Σας ευχαριστώ πολύ, κ. Πρωθυπουργέ. "
2021-07-23,27049,https://www.primeminister.gr/2021/07/23/27049,Διάλογος του Πρωθυπουργού Κυριάκου Μητσοτάκη με την Πρόεδρο της Δημοκρατίας Κατερίνα Σακελλαροπούλου κατά την έναρξη της συνάντησής τους | Ο Πρωθυπουργός της Ελληνικής Δημοκρατίας,"Κ. Μητσοτάκης: Ήθελα καταρχάς να σας ενημερώσω για τις εξελίξεις στο μέτωπο της πανδημίας. Όπως ξέρετε χθες, ξεπεράσαμε το φράγμα των 10.000.000 εμβολιασμών. Η επιχείρηση «Ελευθερία» προχωράει όπως την είχαμε σχεδιάσει. Όμως, είναι απολύτως βέβαιο πια, ότι η μετάλλαξη Δέλτα μας υποχρεώνει να εντείνουμε κι άλλο τις προσπάθειές μας για να πείσουμε συμπολίτες μας, οι οποίοι ακόμη μπορεί να είναι καχύποπτοι, ότι πρέπει να εμβολιαστούν. Εκεί θα εστιάσουμε όλη μας την προσπάθεια. Είναι μια προσπάθεια, η οποία δεν μπορεί να περιορίζεται μόνο στο κεντρικό μήνυμα το οποίο εκπέμπεται συστηματικά και μεθοδικά από την Κυβέρνηση και από τους ειδικούς εδώ και πολλούς μήνες. Θα πρέπει να μπουν στο παιχνίδι και οι φορείς της τοπικής αυτοδιοίκησης, θα πρέπει να πάμε πόρτα-πόρτα να πείσουμε τους καχύποπτους συμπολίτες μας ότι πρέπει να κάνουν αυτό το βήμα. Σήμερα, έγιναν οι σχετικές ανακοινώσεις από το Υπουργείο Υγείας, έτσι ώστε να δώσουμε πρόσθετα κίνητρα και στους οικογενειακούς γιατρούς αλλά και στους φαρμακοποιούς, προκειμένου κι αυτοί να κλείνουν ραντεβού και να πείθουν με τον τρόπο τους συμπολίτες μας ότι πρέπει να κάνουν αυτό το βήμα. Γνωρίζετε επίσης ότι εχθές ψηφίστηκε η διάταξη στη Βουλή σχετικά με την υποχρεωτικότητα των εμβολιασμών για τους εργαζόμενους στις υπηρεσίες υγείας, αλλά και για όσους εργάζονται στον εξαιρετικά ευαίσθητο τομέα της υποστήριξης των ηλικιωμένων συμπολιτών μας, σε μονάδες φροντίδας ηλικιωμένων. Θεωρώ ότι η διάταξη αυτή είναι σωστή και ενδεδειγμένη. Ακολουθήσαμε όλες τις συστάσεις της Επιτροπής Βιοηθικής. Είναι το τελευταίο στάδιο, η τελευταία δυνατότητα που έχουμε στη διάθεσή μας. Εύχομαι να μην χρειαστεί να την εφαρμόσουμε στην πράξη και όλοι οι υγειονομικοί, εκτός από αυτούς που έχουν πολύ σοβαρό ιατρικό λόγο πιστοποιημένο, να σπεύσουν να εμβολιαστούν. Και καθώς αύριο εορτάζουμε την αποκατάσταση της Δημοκρατίας, ήθελα να θυμηθώ ένα άρθρο του Καταστατικού μας Χάρτη, το οποίο συχνά το αμελούμε. Είναι το άρθρο 25, παράγραφος 4 και μάλιστα θέλω να τη διαβάσω για να είμαι απολύτως ακριβής. Στο Σύνταγμά μας προβλέπουμε ότι το Κράτος δικαιούται να αξιώνει από όλους τους πολίτες την εκπλήρωση του χρέους της κοινωνικής και εθνικής αλληλεγγύης. Θεωρώ ότι το άρθρο αυτό είναι σήμερα περισσότερο επίκαιρο παρά ποτέ. Αυτό αξιώνουμε από τους συμπολίτες μας. Το χρέος της κοινωνικής και εθνικής αλληλεγγύης. Η αντιμετώπιση της πανδημίας είναι η μάχη της γενιάς μας. Θα την κερδίσουμε. Αλλά πρέπει να την κερδίσουμε αναλαμβάνοντας όλοι οι πολίτες την ευθύνη που τους αναλογεί απέναντι στον εαυτό τους, στις οικογένειές τους και στο κοινωνικό σύνολο. Θα ήθελα, επίσης, σήμερα 23 Ιουλίου, να θυμηθούμε κυρία Πρόεδρε τα θύματα της ανείπωτης τραγωδίας στο Μάτι. Πριν από 3 χρόνια θρηνήσαμε πάνω από εκατό νεκρούς. Μία τραγωδία που στιγμάτισε τη χώρα και μας πλήγωσε βαθύτατα. Και θεωρώ ως ελάχιστη ένδειξη υποχρέωσης απέναντι στους συμπολίτες μας που έχασαν τη ζωή τους, ότι πρέπει να κάνουμε δύο πράγματα. Το πρώτο είναι να προχωρήσουμε ταχύτατα έτσι ώστε το Μάτι, όπως είχαμε δεσμευθεί, να ξαναχτισθεί, να πολεοδομηθεί σωστά και να μετατραπεί από ουσιαστικά έναν άναρχο οικισμό σε μία καλά δομημένη και ασφαλή σύγχρονη πολιτεία. Σας έχω φέρει εδώ την παρουσίασή μας για το ειδικό σχέδιο για τις πυρόπληκτες περιοχές των δημοτικών ενοτήτων Νέας Μάκρης και Ραφήνας. Μια πολύ σημαντική δουλειά η οποία έγινε σε πλήρη συνεννόηση με όλους τους φορείς. Το ειδικό πολεοδομικό σχέδιο λοιπόν είναι έτοιμο, όπως έτοιμη είναι και η πρόβλεψη για το που θα χτίσουμε τις κατοικίες και με την πολύ ευγενική συνεισφορά της Κυπριακής Δημοκρατίας, όπου θα φιλοξενήσουν συμπολίτες μας οι οποίοι έμειναν άστεγοι, ως αποτέλεσμα αυτής της μεγάλης τραγωδίας. Το δεύτερο που πρέπει να κάνουμε, έχει ήδη και αυτό δρομολογηθεί, είναι το μεγαλύτερο στην ιστορία του ελληνικού έθνους πρόγραμμα Πολιτικής Προστασίας. Οι φυσικές καταστροφές είναι εδώ και θα είναι εδώ και θα εντείνονται, δυστυχώς, ως αποτέλεσμα της κλιματικής αλλαγής. Έχουμε εκπονήσει ένα ολοκληρωμένο πρόγραμμα Πολιτικής Προστασίας, το οποίο επενδύει ουσιαστικά στις υποδομές μας, αλλά και στο ανθρώπινο δυναμικό, έτσι ώστε όσο είναι εφικτό και όσο είναι δυνατόν και όσο περνάει από το χέρι μας να μπορούμε να αντιμετωπίζουμε τις συνέπειες των φυσικών καταστροφών και φυσικά όπου αυτό είναι εφικτό, να τις προλαμβάνουμε. Κ. Σακελλαροπούλου: Κύριε Πρόεδρε, η τεράστια προσπάθεια στη χώρα μας αλλά και σε όλο τον πλανήτη για την αντιμετώπιση της πανδημίας συνεχίζεται. Δυστυχώς, ακόμη δεν έχουμε καταφέρει να την ελέγξουμε απολύτως. Χάρη στην επιστήμη, εδώ και αρκετούς μήνες έχουμε στη διάθεσή μας το εμβόλιο, και χάρη στο εμβολιαστικό πρόγραμμα εκατομμύρια συμπολιτών μας, όπως αναφέρατε ήδη, έχουν εμβολιαστεί. Δυστυχώς η μετάλλαξη Δέλτα είναι εξαιρετικά μεταδοτική και φαίνεται ότι κυριαρχεί αυτή την περίοδο. Και όπως είναι και περίοδος των διακοπών, που έχουμε όλοι την ανθρώπινη τάση να χαλαρώνουμε, είναι σημαντικό να συνεχίσουμε να είμαστε πολύ προσεκτικοί, ώστε να μπορέσουμε να γυρίσουμε ασφαλείς. Η επιστήμη έχει καταλήξει ότι η μόνη λύση για να απαλλαγούμε από τον εφιάλτη της πανδημίας, η μόνη ασφαλής λύση, είναι ο εμβολιασμός. Και είναι χαρακτηριστικό ότι το μεγαλύτερο ποσοστό όσων νοσηλεύονται αυτή τη στιγμή είναι ανεμβολίαστοι, και ανάμεσά τους πολλοί νέοι. Πρέπει λοιπόν η προσπάθεια εμβολιασμού να επιταθεί, να επιδείξουμε όλοι το υψηλότερο δυνατό αίσθημα ευθύνης. Όταν πρόκειται για ένα ζήτημα αποκλειστικά επιστημονικό, όπως το θέμα του εμβολιασμού, η υιοθέτηση απόψεων που στηρίζονται σε αντιεπιστημονικές εκτιμήσεις και θεωρίες δεν θέτει μόνο σε κίνδυνο τη ζωή όσων τις ασπάζονται, αλλά και όλων ημών των υπολοίπων. Για αυτό, θέλω να τονίσω για άλλη μια φορά ότι το Σύνταγμα δεν αναγνωρίζει σε κανένα το δικαίωμα, στα πλαίσιο της δικής του ελευθερίας, να θέτει σε κίνδυνο τη ζωή και την υγεία των συνανθρώπων του. Γιατί τα δικαιώματα που μας αναγνωρίζει το Σύνταγμα δεν τα αναγνωρίζει μόνο επειδή είμαστε ατομικά φορείς της ανθρώπινης αξίας, το οποίο φυσικά ισχύει ,αλλά μας τα αναγνωρίζει και γιατί είμαστε μέρος του κοινωνικού συνόλου. Και ως μέρος του κοινωνικού συνόλου, ακριβώς επειδή έχουμε την υποχρέωση αλληλεγγύης, να φροντίζουμε δηλαδή τη δημόσια υγεία αλλά και τη ζωή των συνανθρώπων μας, είμαστε υποχρεωμένοι να δεχόμαστε και περιορισμούς στα δικά μας δικαιώματα. Ο ιός κτυπά το κοινωνικό σύνολο συλλογικά. Και η κοινωνία συλλογικά οφείλει να αμυνθεί απέναντί του. Ο καθένας από εμάς, με τη στάση του, θα αποτελέσει υπόδειγμα συμπεριφοράς πάνω στο οποίο θα χτίσουμε την κοινωνική αλληλεγγύη. Εδώ θα ήθελα να απευθύνω μια έκκληση σε όσους ακόμη διστάζουν να εμβολιαστούν: αν δεν τους πείθει ο λόγος των επιστημόνων, αν δεν τους πείθουμε όλοι εμείς που τους προτρέπουμε να εμβολιαστούν, ας ακούσουν όσους νόσησαν, όσους έχασαν δικούς τους ανθρώπους, και ας το ξανασκεφτούν, γιατί πραγματικά έχουμε όλοι ευθύνη απέναντι στο κοινωνικό σύνολο. Στο θέμα που αφορά στην τραγωδία στο Μάτι που αναφέρεστε, πράγματι κανείς μας δεν μπορεί να ξεχάσει την οδύνη για τις ανθρώπινες ζωές που χάθηκαν, καθώς και την αξιοπρέπεια και την υπομονή που έχουν επιδείξει οι άνθρωποι που επέζησαν. Τώρα είμαστε στα τρία χρόνια μετά και είναι πολύ σημαντικό να γίνει η ρύθμιση που θα τακτοποιήσει τον οικισμό, ώστε να μπορέσουν οι άνθρωποι να αποκατασταθούν, να ξαναβρούν την κανονική τους ζωή. Και βέβαια η δικαστική διερεύνηση, όπου χρειάζεται, πρέπει να προχωρήσει σε βάθος, αξιόπιστα και όσο γίνεται με μεγαλύτερη ταχύτητα. Είναι μια ευκαιρία, και μακάρι αυτό να το πετύχουμε. Βλέπουμε ότι με την κλιματική αλλαγή καμιά πια χώρα δεν είναι στο απυρόβλητο, συμβαίνουν συνεχώς απρόβλεπτες φυσικές καταστροφές, και είναι πολύ σημαντικό να οργανωθεί με αυτή την ευκαιρία η Πολιτική Προστασία της χώρας. Θα πούμε και κάποια πράγματα αύριο για τη μεγάλη και σημαντική για τη χώρα επέτειο, γιατί η επέτειος για τη Δημοκρατία δεν είναι μόνο για να βλέπουμε προς το παρελθόν και στα όσα κατακτήσαμε, αλλά να προσβλέπουμε και στο μέλλον. "
2021-07-22,27044,https://www.primeminister.gr/2021/07/22/27044,Ενημερωτικό σημείωμα για τις συναντήσεις του Πρωθυπουργού Κυριάκου Μητσοτάκη με τον Περιφερειάρχη Στερεάς Ελλάδας Φάνη Σπανό και την Δήμαρχο Χαλκιδέων Έλενα Βάκα | Ο Πρωθυπουργός της Ελληνικής Δημοκρατίας,"«Κάνουμε μεγάλη προσπάθεια να εντοπίσουμε εκείνες τις περιοχές οι οποίες υστερούν στον εμβολιασμό και να προσπαθήσουμε να αλλάξουμε με την πειθώ εκείνες τις εστίες καχυποψίας που εξακολουθούν να υπάρχουν. Θέλω να ζητήσω από όλους σας, πρέπει να πάμε πια πόρτα-πόρτα, οι δυνατότητες των εθνικών στρατηγικών αρχίζουν πια και εξαντλούνται. Το μήνυμα από μας έχει επαναληφθεί σε βαθμό εξάντλησης. Αυτό έχει που έχει πολύ μεγάλη αξία να πάμε εκεί που ξέρουμε εκεί που υπάρχει πρόβλημα και στην κυριολεξία να πιάσουμε συμπολίτη μας – συμπολίτη μας να τον πείσουμε ότι πρέπει να κάνει αυτό το βήμα. Χαίρομαι διότι η καμπάνια αυτή που έγινε με τα κινητά συνεργεία είχε αποτελέσματα, αυτό είναι πολύ ενθαρρυντικό αυτό σημαίνει ότι μας δίνει τη δυνατότητα να επεκτείνουμε τέτοιες δράσεις. Και εκεί η Περιφερειακή, η τοπική αυτοδιοίκηση έχετε να αναπτύξετε ένα σημαντικό ρόλο έτσι ώστε να φτάσετε τουλάχιστον τον εθνικό μέσο όρο», σημείωσε ο Πρωθυπουργός Κυριάκος Μητσοτάκης κατά τη συνάντηση που είχε με τον Περιφερειάρχη Στερεάς Ελλάδας Φάνη Σπανό και στελέχη της Τοπικής Αυτοδιοίκησης, παρουσία του Αναπληρωτή Υπουργού Εσωτερικών Στέλιου Πέτσα. Ο Πρωθυπουργός αναφέρθηκε στα τοπικά έργα που μπορούν να ενταχθούν στο πρόγραμμα «Αντώνης Τρίτσης», ενώ όπως επεσήμανε, «είμαστε η πρώτη ευρωπαϊκή χώρα η οποία υπέβαλε το εθνικό πρόγραμμα για το ΕΣΠΑ, πιστεύω ότι είναι ζήτημα ημερών αυτό να εγκριθεί. Διοχετεύουμε ακόμα περισσότερους πόρους στις Περιφέρειες και αυτό φυσικά απαιτεί από τις Περιφέρειες ταχύτητα, επαγγελματισμό, σωστό σχεδιασμό και δυνατότητα απορρόφησης του σημαντικού αυτού χρηματοδοτικου εργαλείου. Εδώ έχετε μεγάλη εμπειρία, υπάρχει ένα έργο σπουδαίο συνολικά στην Περιφέρεια, οπότε δεν έχω καμία αμφιβολία ότι θα σταθείτε στο ύψος των περιστάσεων για να μπορέσει και η Περιφέρεια να κάνει το αναπτυξιακό άλμα για το οποίο πολλές φορές έχουμε μιλήσει στο παρελθόν. Πλην όμως τώρα είμαστε στην ευχάριστη θέση να έχουμε και τα σχετικά χρηματοδοτικά εργαλεία για να μπορούμε να το κάνουμε πράξη». Κατά τη συνάντηση με τον κ. Σπανό, στα γραφεία της Περιφερειακής Ενότητας Εύβοιας, εξετάστηκαν έργα υποδομών τα οποία μπορούν να αναβαθμίσουν το οδικό δίκτυο και την αξιοποίηση των υδάτινων πόρων του νησιού, όπως και οι άξονες του υπό κατάρτιση master plan του Οργανισμού Λιμένων Νομού Ευβοίας. Ιδιαίτερη αναφορά έκανε ο Κυριάκος Μητσοτάκης στο μεγάλο ενδιαφέρον που υπάρχει για την ηλεκτροκίνηση και στις υποδομές οι οποίες, όπως είπε, πρέπει να γίνουν και σε περιφερειακό και σε τοπικό επίπεδο για να δημιουργηθούν σταθμοί φόρτισης. Άμεση η αντιμετώπιση των καταστροφών από τη «Θάλεια» Οι δράσεις που έχουν αναληφθεί για την αντιμετώπιση των καταστροφών που προκάλεσε στις υποδομές της Εύβοιας η κακοκαιρία «Θάλεια», τον περσινό Αύγουστο και η πρόληψη ανάλογων προβλημάτων στο μέλλον συζητήθηκαν κατά τη συνάντηση που είχε στη συνέχεια στο Δημαρχείο ο Πρωθυπουργός με την Δήμαρχο Χαλκιδέων, Έλενα Βάκα. Τονίστηκε παράλληλα ότι η αντίδραση της πολιτείας μετά το πλήγμα της «Θάλειας» ήταν άμεση, με τις πρώτες καταβολές του έκτακτου επιδόματος να χορηγούνται στους πλημμυροπαθείς στις 14 Αυγούστου, με την υποστήριξη του Δήμου. Παράλληλα διατεθηκαν τα απαραίτητα κονδύλια για την αποκατάσταση της υδροδότησης, την αποκατάσταση παραλιακών εκτάσεων και για επισκευές στο οδικό δίκτυο. «Πιστεύω ότι αποδείξαμε ότι όταν υπάρχει σχέδιο και καλή οργάνωση το κράτος μπορεί να στέκεται δίπλα στους πολίτες και δίπλα στην Τοπική Αυτοδιοίκηση, είτε σε επίπεδο αποζημίωσης καταστροφών που έχουν γίνει σε νοικοκυριά, είτε σε παρεμβάσεις που έχουν να κάνουν με τις υποδομές», τόνισε ο Πρωθυπουργός. Στο πλαίσιο αυτό, μεταξύ άλλων, έχουν ενταχθεί στο Πρόγραμμα Δημοσίων Επενδύσεων τέσσερα μεγάλα έργα συνολικού προϋπολογισμού 74,5 εκατομμυρίων ευρώ, τα περισσότερα εκ των οποίων βρίσκονται στο στάδιο εκκίνησης των εργασιών. Οι μεγαλύτερες παρεμβάσεις αφορούν τον Δήμο Χαλκιδέων και τον Δήμο Διρφύων-Μεσσαπίων και περιλαμβάνουν 12 υποέργα για αποκατάσταση του οδικού δικτύου και έξι αντιπλημμυρικά υποέργα σε ρέματα της περιοχής. Παράλληλα, το Υπουργείο Υποδομών και Μεταφορών ετοιμάζει μελέτη για την ανακατασκευή της γέφυρας Φύλλων και τη στατική ενίσχυση των γεφυρών Αφρατίου και Βασιλικού. «Η συνεργασία αυτή τη στιγμή κεντρικού κράτους και των δύο βαθμών της τοπικής αυτοδιοίκησης είναι άριστη. Και σας ευχαριστούμε γι’ αυτό. Πρόσφατη απόδειξη -δυστυχώς δυσάρεστη- ήταν τα γεγονότα της 9ης Αυγούστου το 2020, η θεομηνία την οποία γνωρίζετε και εσείς ο ίδιος πολύ καλά, γιατί επισκεφθήκατε τον τόπο, έπληξε το δήμο Χαλκιδέων. Θα σας πω μόνο ενδεικτικά ότι όσο αφορά και επειδή εμπλέκεται και το Υπουργείο Εσωτερικών στην καταβολή των αποζημιώσεων, τα γεγονότα συνέβησαν την Κυριακή 9η Αυγούστου και την Παρασκευή δόθηκαν οι πρώτες αποζημιώσεις των 600 ευρώ. Αυτό είναι ένα επίτευγμα που έχει να κάνει με την άριστη συνεργασία που είχε η κεντρική εξουσία, η περιφέρεια και ο δήμος. Και βέβαια όλα τα Υπουργεία και το Εσωτερικών και το Υποδομών και το Οικονομικών», ανέφερε χαρακτηριστικά προς τον Πρωθυπουργό η Δήμαρχος Χαλκιδέων. Κατά τη συνάντηση εξετάστηκαν επίσης σημαντικές σχεδιαζόμενες παρεμβάσεις που αφορούν τη βελτίωση της ζωής των πολιτών και οι φάκελοι που έχουν υποβληθεί προς χρηματοδότηση στο Πρόγραμμα «Αντώνης Τρίτσης». Πριν τη συνάντηση με τη Δήμαρχο ο Κυριάκος Μητσοτάκης περπάτησε σε κεντρικούς δρόμους και στο παραλιακό μέτωπο της Χαλκίδας. Ο Πρωθυπουργός παρότρυνε νέους να εμβολιαστούν και να αξιοποιήσουν το Freedom Pass και έκανε μία σύντομη στάση για καφέ όπου συνομίλησε με πολίτες και τοπικά στελέχη της Νέας Δημοκρατίας. "
2021-07-22,27040,https://www.primeminister.gr/2021/07/22/27040,Ενημερωτικό σημείωμα για την επίσκεψη του Πρωθυπουργού Κυριάκου Μητσοτάκη στο Γενικό Νοσοκομείο Χαλκίδας | Ο Πρωθυπουργός της Ελληνικής Δημοκρατίας,"«Βρισκόμαστε αντιμέτωποι με ένα τέταρτο κύμα, το οποίο αυτή τη στιγμή οδηγείται από την εξαιρετικά μεταδοτική μετάλλαξη Δέλτα και ερχόμαστε αντιμέτωποι με μία πανδημία των ανεμβολίαστων. Το λέω αυτό διότι στην συντριπτική τους πλειοψηφία οι εισαγωγές στα νοσοκομεία αλλά κυρίως οι εισαγωγές στις ΜΕΘ και δυστυχώς οι συμπολίτες που χάνουν τη ζωή τους, ακόμα είναι συμπολίτες μας ανεμβολιαστοι, οι οποίοι θα μπορούσαν να είχαν προστατευθεί από σοβαρή νόσηση εάν είχαν επιλέξει να εμβολιαστούν», τόνισε ο Πρωθυπουργός Κυριάκος Μητσοτάκης κατά την επίσκεψή του στο Γενικο Νοσοκομείο Χαλκίδας, το οποίο άνοιξε τις πύλες του πριν από έναν χρόνο, εν μέσω πανδημίας, στις 20 Ιουλίου του 2020. «Σήμερα η χώρα ξεπέρασε το φράγμα των 10 εκατομμυρίων εμβολιασμών. Πιστεύω ότι αν το λέγαμε αυτό πριν από 6 μήνες, όλοι θα θεωρούσαν ότι αυτός ο στόχος δεν θα ήταν εφικτός. Όμως τα καταφέραμε, αλλά θέλουμε να συνεχίσουμε με ακόμα μεγαλύτερη ένταση», πρόσθεσε.  «Ακουσα με πολύ μεγάλο ενδιαφέρον την επιτυχία που είχε το πρόγραμμα των εμβολιασμών με κινητές μονάδες, είναι μία δραστηριότητα την οποία θέλουμε να επεκτείνουμε, αλλά θέλουμε να βάλουμε στο παιχνίδι της πειθούς των συμπολιτών μας που εξακολουθούν να είναι καχύποπτοι ακόμα περισσότερο και τους γιατρούς μας και τους φαρμακοποιούς μας και σε αυτή την κατεύθυνση πολύ σύντομα -και αύριο αν είμαστε έτοιμοι- θα γίνουν οι σχετικές ανακοινώσεις για το πώς μπορούμε να ενθαρρύνουμε, να έχουμε ένα πλαίσιο κινήτρων για γιατρούς και φαρμακοποιούς έτσι ώστε να κλείνουν οι ίδιοι περισσότερα ραντεβού», σημείωσε ο Πρωθυπουργός συνομιλώντας με τον Διοικητή της 5ης ΥΠΕ Φώτη Σερέτη, τον Διοικητή του Νοσοκομείου Βαγγέλη Χατζημαργαρίτη και τα μέλη του ιατρικού και νοσηλευτικού προσωπικού. Ο κ. Μητσοτάκης ξεναγήθηκε στη νέα μονάδα του Γενικού Νοσοκομείου, που αποτελείται από εγκαταστάσεις 31.000 τετραγωνικών μέτρων. Tο νέο νοσοκομείο αναβάθμισε ουσιαστικά τις ιατρικές υπηρεσίες που παρέχονται στην Εύβοια και τη γειτονική Βοιωτία, καθώς διαθέτει νέα ιατρικά πρωτόκολλα και υποδομές που απουσίαζαν από το παλιό νοσοκομείο, όπως -μεταξύ άλλων- τμήματα Νευρολογίας, Αγγειοχειρουργικής και Γαστρεντερολογικής με ενδοσκοπήσεις, υπερσύγχρονο μαγνητικό και αξονικό τομογράφο, ψηφιακό ορθοπαντογράφο, ξεχωριστό Ογκολογικό τμήμα και πλήρως ανεπτυγμένο τμήμα Φυσικοθεραπείας – Εργοθεραπείας. Η τελευταία διετία χαρακτηρίστηκε επίσης από την ενίσχυση του παλιού και στη συνέχεια του νέου νοσοκομείου με έμψυχο δυναμικό. Από το δεύτερο εξάμηνο του 2019 έχουν γίνει συνολικά 221 προσλήψεις ιατρικού, νοσηλευτικού και λοιπού προσωπικού, με αποτέλεσμα οι εργαζόμενοι να αυξηθούν κατά 36%, καλύπτοντας τις νέες υπηρεσίες που προσφέρει η μονάδα αλλά και τις ανάγκες που προκάλεσε ο κορονοϊός. Ο Πρωθυπουργός επισκέφθηκε, μεταξύ άλλων, τη ΜΕΘ-ΜΑΦ, η οποία διαθέτει 12 κλίνες και έχει φροντίσει κρούσματα Covid-19, επισκέφτηκε τον χώρο όπου στεγάζονται τα χειρουργεία, και στη συνέχεια μετέβη στο υπερσύγχρονο ενδοσκοπικό τμήμα. Τελευταία στάση του Πρωθυπουργού ήταν το εμβολιαστικό κέντρο που διαθέτει το Γ.Ν. Χαλκίδας, το οποίο έχει χορηγήσει περισσότερες από 43.000 δόσεις σε διάστημα έξι μηνών. Το νέο νοσοκομείο είναι μία από τις 12 δομές εμβολιασμού στην Εύβοια και τη Σκύρο στο πλαίσιο της Επιχείρησης «Ελευθερία», οι οποίες διαθέτουν συνολικά 31 εμβολιαστικές γραμμές. Στην Περιφερειακή Ενότητα Εύβοιας «τρέχουν» επίσης επιχειρήσεις για την εμβολιαστική κάλυψη δυσπρόσιτων και απομακρυσμένων οικισμών. Σε συνεργασία με την αρμόδια 5η Υγειονομική Περιφέρεια και την Τοπική Αυτοδιοίκηση, και με την υποστήριξη του ιατρικού συλλόγου της περιοχής, έχουν γίνει περίπου 1.000 εμβολιασμοί. Η «πορεία» του Γενικού Νοσοκομείου Χαλκίδας Το έργο συμβασιοποιήθηκε επί διακυβέρνησης ΝΔ, το 2009. Παρά τις χρηματοδοτικές δυσκολίες, οι κτιριακές εργασίες ολοκληρώθηκαν στα τέλη του 2017, δίχως όμως να ακολουθήσουν οι απαραίτητες ενέργειες για την προετοιμασία της μετεγκατάστασης των νοσοκομειακών υπηρεσιών. Από τον Ιανουάριο του 2020 υλοποιήθηκαν, χάρη στη συνεργασία της Γενικής Γραμματείας Υπηρεσιών Υγείας, της 5ης ΥΠΕ, της νέας Διοίκησης του Νοσοκομείου, του Υπουργείου Πολιτισμού, της Περιφέρειας Στερεάς Ελλάδας και του Δήμου Χαλκιδέων έργα οδοποιίας, ύδρευσης, αποχέτευσης, ηλεκτροδότησης, χωροθέτησης αρχαιολογικών ευρημάτων και δημιουργήθηκε ο νέος οργανισμός του νοσοκομείου. Ως αποτέλεσμα καταστεί δυνατή η μεταφορά από το παλιό νοσοκομείο, η οποία ολοκληρώθηκε εντός τριών ημερών, δίχως οποιαδήποτε έκπτωση ή διακοπή στις παρεχόμενες υπηρεσίες. Το Πρωθυπουργό συνόδευσαν ο Υπουργός Υγείας Βασίλης Κικίλιας, ο Αναπληρωτής  Υπουργός Υγείας αρμόδιος για τις Υπηρεσίες Υγείας Βασίλης Κοντοζαμάνης, ο Αναπληρωτής Υπουργός Εσωτερικών αρμόδιος για θέματα Αυτοδιοίκησης Στέλιος Πέτσας, ο Γενικός Γραμματέας Υπηρεσιών Υγείας Γιάννης Κωτσιόπουλος, ο Γενικός Γραμματέας Πρωτοβάθμιας Φροντίδας Υγείας Μάριος Θεμιστοκλέους, ο Διοικητής της 5ης ΥΠΕ Φώτης Σερέτης, ο Περιφερειάρχης Στερεάς Ελλάδας Φάνης Σπανός, η Δήμαρχος Χαλκίδας Έλενα Βάκα και οι βουλευτές Εύβοιας της ΝΔ Σίμος Κεδίκογλου, Θανάσης Ζεμπίλης και Σπύρος Πνευματικός. Ακολουθεί ολόκληρη η τοποθέτηση του Πρωθυπουργού κατά τη συνάντηση που είχε με τον Διοικητή της 5ης ΥΠΕ Φώτη Σερέτη και τον Διοικητή του Νοσοκομείου της Χαλκίδας Βαγγέλη Χατζημαργαρίτη: Την τελευταία φορά που επισκέφθηκα αυτόν τον χώρο, λίγο πριν από τις εκλογές του 2019, είχα συναντήσει ουσιαστικά ένα γιαπί. Σήμερα επιστρέφω και βρίσκω ένα σύγχρονο λειτουργικό νοσοκομείο. Ένα όνειρο της Εύβοιας εδώ και 30 χρόνια έχει γίνει πράξη. Και θέλω να ευχαριστήσω θερμά όχι μόνο την 5η υγειονομική περιφέρεια και τη διοίκηση του νοσοκομείου αλλά και όλους τους εργαζόμενους, γιατρούς, νοσηλευτές, υποστηρικτικό προσωπικό για την τεράστια προσπάθεια που κατέβαλαν εν μέσω πανδημίας να μετεγκατασταθούν από τις παλιές εγκαταστάσεις του Νοσοκομείου Χαλκίδας σε αυτό το νέο κτίριο.  Να λειτουργήσουν με τρόπο υποδειγματικό και να υποστηρίξουν συνολικά τη μεγάλη εθνική προσπάθεια, ειδικά τους δύσκολους μήνες του χειμώνα που μας πέρασε, όταν εδώ πέρα στο νοσοκομείο της Χαλκίδας, φιλοξενήσατε ασθενείς από την Ευρυτανία, από τη Φλώρινα, από τη Βόρεια Ελλάδα, κάνοντας πράξη το δόγμα μας ότι στις δύσκολες στιγμές όλη η χώρα είναι μία υγειονομική περιφέρεια. Το νοσοκομείο Χαλκίδας έχει τη δυνατότητα να γίνει ένα πρότυπο νοσοκομείο για το νέο Εθνικό Σύστημα Υγείας το οποίο οραματιζόμαστε και το οποίο βήμα – βήμα, υπό την κατεύθυνση του Υπουργείου Υγείας, θέλουμε να οικοδομήσουμε. Αυτό αφορά αφενός το κτιριακό εξοπλισμό, όλα αυτά τα πολύ ωραία, τις πολύ ωραίες εγκαταστάσεις που είδαμε σήμερα, αφορά την τεχνολογία, τη δυνατότητα να μπορούμε να έχουμε ροή πληροφορίας σχετικά με το φάκελο των ασθενών εντός του νοσοκομείου αλλά και μεταξύ νοσοκομείων. Και είχα την ευκαιρία σήμερα να δω ο ίδιος υπερσύγχρονα συστήματα διαχείρισης πληροφορίας εντός των χειρουργείων, τα οποία είμαι σίγουρος ότι κάνουν τις ζωές των γιατρών και των επισκεπτών μας πολύ πιο εύκολες και τελικά βελτιώνουν το επίπεδο των παρεχόμενων υπηρεσιών υγείας. Αλλά βέβαια όλα αρχίζουν και όλα τελειώνουν με τους ανθρώπους μας με τους γιατρούς τους νοσηλευτές το υποστηρικτικό προσωπικό θέλω να σας ευχαριστήσω για ακόμα μία φορά.  Ξέρω και ενημερώθηκα ότι μπορεί να υπάρχουν ακόμα κάποιες ελλείψεις, αναμενόμενο είναι, καινούργιο νοσοκομείο είναι, σε συνεργασία με το Υπουργείο ξέρετε ότι έχουμε έναν μακροχρόνιο προγραμματισμό για το πώς θα καλύψουμε τις ελλείψεις σε προσωπικό σε όλη τη χώρα και αυτό φυσικά αφορά και το νοσοκομείο της Χαλκίδας. Σήμερα η χώρα ξεπέρασε το φράγμα των 10 εκατομμυρίων εμβολιασμών. Πιστεύω ότι αν το λέγαμε αυτό πριν από 6 μήνες, όλοι θα θεωρούσαν ότι αυτός ο στόχος δεν θα ήταν εφικτός. Όμως τα καταφέραμε, αλλά θέλουμε να συνεχίσουμε με ακόμα μεγαλύτερη ένταση.  Βρισκόμαστε αντιμέτωποι με ένα τέταρτο κύμα, το οποίο αυτή τη στιγμή οδηγείται από την εξαιρετικά μεταδοτική μετάλλαξη Δέλτα και ερχόμαστε αντιμέτωποι με μία πανδημία των ανεμβολίαστων. Το λέω αυτό διότι στην συντριπτική τους πλειοψηφία οι εισαγωγές στα νοσοκομεία αλλά κυρίως οι εισαγωγές στις ΜΕΘ και δυστυχώς οι συμπολίτες που χάνουν τη ζωή τους, ακόμα είναι συμπολίτες μας ανεμβολιαστοι, οι οποίοι θα μπορούσαν να είχαν προστατευθεί από σοβαρή νόσηση εάν είχαν επιλέξει να εμβολιαστούν.  Πρέπει λοιπόν να εντείνουμε τις προσπάθειές μας για να χτίσουμε το τείχος ανοσίας έτσι όπως το θέλουμε και αυτό θα γίνει χρησιμοποιώντας πολλά διαφορετικά εργαλεία τα οποία έχουμε στη διάθεση μας, όχι μόνο την κεντρική επικοινωνία η οποία εδώ και πάρα πολλούς μήνες είναι πολύ έντονη αλλά και τοπικές πρωτοβουλίες.  Ακουσα με πολύ μεγάλο ενδιαφέρον την επιτυχία που είχε το πρόγραμμα των εμβολιασμών με κινητές μονάδες, είναι μία δραστηριότητα την οποία θέλουμε να επεκτείνουμε, αλλά θέλουμε να βάλουμε στο παιχνίδι της πειθούς των συμπολιτών μας που εξακολουθούν να είναι καχύποπτοι ακόμα περισσότερο και τους γιατρούς μας και τους φαρμακοποιούς μας και σε αυτή την κατεύθυνση πολύ σύντομα -και αύριο αν είμαστε έτοιμοι- θα γίνουν οι σχετικές ανακοινώσεις για το πώς μπορούμε να ενθαρρύνουμε, να έχουμε ένα πλαίσιο κινήτρων για γιατρούς και φαρμακοποιούς έτσι ώστε να κλείνουν οι ίδιοι περισσότερα ραντεβού.  Η έμφαση μας εξακολουθεί να στρέφεται στους συμπολίτες μας μεγαλύτερης ηλικίας οι οποίοι είναι ανεμβολίαστοι, ειδικά αυτοί οι οποίοι είναι σε ηλικίες 40, 50, 60 ετών, είναι οι γονείς των παιδιών που σήμερα είναι διακοπές στα νησιά και οι οποίοι πιθανόν να κολλήσουν και να φέρουν τον ιό πίσω στα σπίτια τους, στους γονείς τους, στους παππούδες και τις γιαγιάδες τους. Αυτοι είναι η πιο επίφοβοι σήμερα. Αυτοί είναι οι πρώτοι που πρέπει να σπεύσουν να εμβολιαστούν, αυτοί πρέπει να είναι οι πιο προσεκτικοί διότι δεν πρέπει να ξεχνάμε και αυτό είναι το τελευταίο μήνυμά μου, ότι και εμβολιασμένοι προσέχουμε, φοράμε τις μάσκες μας, αποφεύγουμε τους συγχρωτισμούς εξακολουθούμε να ακούμε τις οδηγίες των ειδικών.  Και βέβαια θέλω να πιστεύω ότι δεν θα χρειαστεί να κάνουμε χρήση της νομοθετικής ρύθμισης την οποία σήμερα ψηφίσαμε στη Βουλή και ότι όλο το υγειονομικό προσωπικό πια θα σπεύσει να εμβολιαστεί. Θεωρώ αυτονόητη υποχρέωση απέναντι στους εαυτούς τους αλλά και απέναντι στον όρκο του Ιπποκράτη που έχουν δώσει να βάζουν πάνω από όλα τη φροντίδα της υγείας των ασθενών τους. Και πάλι συγχαρητήρια για τη δουλειά που έχετε κάνει και θα εξακολουθούμε να είμαστε κοντά στο νοσοκομείο, στην υγειονομική περιφέρεια, όπως το έχουμε κάνει και οι οποίες ελλείψεις υπάρχουν και αυτές συν τω χρόνω με μεγάλη ταχύτητα θα καλυφθούν. Ευχαριστώ πολύ. "
2021-07-19,27006,https://www.primeminister.gr/2021/07/19/27006,Δηλώσεις του Πρωθυπουργού Κυριάκου Μητσοτάκη και του Περιφερειάρχη Πελοποννήσου Παναγιώτη Νίκα μετά τη συνάντησή τους στα γραφεία της Περιφέρειας στην Τρίπολη | Ο Πρωθυπουργός της Ελληνικής Δημοκρατίας,"Παναγιώτης Νίκας: Καλωσορίζουμε στην Τρίπολη και στην Πελοπόννησο τον Πρωθυπουργό μας. Γνωρίζουμε τα μεγάλα ζητήματα, τα μεγάλα προβλήματα τα οποία αντιμετωπίζουμε ως χώρα, τις μάχες που δίνονται σε εθνικό επίπεδο, σε οικονομικό επίπεδο, σε υγειονομικό επίπεδο και τα καταφέρνουμε μια χαρά. Αυτό είναι η πραγματικότητα. Σήμερα είχαμε μια πορεία αισιοδοξίας στη δυτική Μεσσηνία. Είδε ο Πρόεδρος εκεί τον αγώνα των απλών ανθρώπων για τον εκσυγχρονισμό της παραγωγής. Είδε μονάδες μεταποίησης των αγροτικών προϊόντων, είδε μια σειρά από πολύ σπουδαία έργα που γίνονται σε επίπεδο υποδομών. Και καταλήξαμε στην Τρίπολη όπου διαπίστωσαν όλοι -και εσείς- το πόσο έχουμε προχωρήσει στον τομέα διαχείρισης των απορριμμάτων και αυτό το οποίο μας ταλαιπωρούσε 20 ολόκληρα χρόνια παίρνει μια λύση. Και από το φθινόπωρο, πλέον, θα έρχονται τα σκουπίδια μας στους χώρους διαχείρισης των απορριμμάτων, όπως γίνεται σε κάθε ευρωπαϊκή χώρα. Τον καλωσορίζω, του εύχομαι καλή επιτυχία να έχει, καλή δύναμη, διότι οι αγώνες που δίνουμε σε εθνικό επίπεδο είναι πράγματι δύσκολοι αγώνες και χρειάζεται τη σύμπνοια του λαού μας και τη βοήθεια όλων μας. Καλώς ήρθατε, κύριε Πρόεδρε. Κυριάκος Μητσοτάκης: Ευχαριστώ, κύριε Περιφερειάρχα. Στην Περιφέρεια Πελοποννήσου γίνεται πραγματικά μία σπουδαία δουλειά και θέλω να συγχαρώ προσωπικά τον Περιφερειάρχη, με τον οποίο, εξάλλου, έχω μια πολύ τακτική επικοινωνία για όλα τα ζητήματα τα οποία αφορούν στην Πελοπόννησο. Είχαμε τη δυνατότητα σήμερα να επισκεφτούμε, καταρχάς, τη δυτική Μεσσηνία και να διαπιστώσω και εγώ ο ίδιος με χαρά τη μεγάλη πρόοδο σε μια σειρά από σημαντικά έργα υποδομής τα οποία θα προσθέσουν μεγάλη αξία σε αυτό τον ευλογημένο τόπο. Είχα επίσης τη δυνατότητα να επισκεφτώ καινοτόμες μονάδες του πρωτογενούς τομέα και να εκφράσω για ακόμα μια φορά τη χαρά μου για την ευρηματικότητα και την καινοτομία των Ελλήνων αγροτών. Θα έχουμε σε λίγο τη δυνατότητα να συζητήσουμε μαζί τους για τη νέα Κοινή Αγροτική Πολιτική για την επόμενη εξαετία, όπου η χώρα κατάφερε παρά το γεγονός ότι συνολικά ο ευρωπαϊκός φάκελος μειώθηκε, να εξασφαλίσει τους ίδιους πόρους με την προηγούμενη περίοδο. Και αν προσθέσετε σε αυτό και τους πόρους του Ταμείου Ανάκαμψης, θα έχουμε σημαντικότατες οικονομικές δυνατότητες για να στηρίξουμε τον πρωτογενή μας τομέα. Επισκεφτήκαμε επίσης και τη μονάδα διαχείρισης των απορριμμάτων λίγο έξω από την Τρίπολη. Μια μόνο -τη σημαντικότερη- από τις επενδύσεις που συμπεριλαμβάνονται στον περιφερειακό σχεδιασμό για τη διαχείριση των απορριμμάτων της Πελοποννήσου. Όπως γνωρίζετε, ένα πολύπαθο έργο το οποίο καταφέραμε, σε συνεννόηση με τον Περιφερειάρχη, να το ξεμπλοκάρουμε. Ήδη δρομολογείται και μέχρι τα τέλη του έτους θα μπορέσει να υποδεχθεί τα πρώτα απορρίμματα, ώστε να περάσει επιτέλους και η Πελοπόννησος στην εποχή της σύγχρονης διαχείρισης των απορριμμάτων. Να κλείσει η πληγή αυτή για το περιβάλλον αλλά και για την εικόνα των ανεξέλεγκτων χωματερών και να μπορέσουμε να αντιμετωπίσουμε τα απορρίμματα μέσα από τη σύγχρονη αντίληψη που και οι επιταγές της Ευρώπης μας ζητούν να υιοθετήσουμε. Κλείνοντας, θέλω να επαναλάβω τη μεγάλη εμπιστοσύνη που έχω συνολικά στο αναπτυξιακό δυναμικό της Πελοποννήσου. Η χώρα μας, καθώς η πανδημία φτάνει στο τέλος της, γυρίζει πια σελίδα. Η ανάπτυξη, με πολλές και καλές θέσεις εργασίας, θα είναι το μεγάλο ζητούμενο των επόμενων ετών. Η χώρα έχει καταφέρει να εξασφαλίσει σημαντικά χρηματοδοτικά εργαλεία σε πολλαπλά επίπεδα, το Ταμείο Ανάκαμψης, το νέο ΕΣΠΑ. Ήμασταν η πρώτη χώρα η οποία κατέθεσε την πρόταση για τους νέους πόρους, πολλούς εκ των οποίων θα τους διαχειριστούν και οι Περιφέρειες. Όλα αυτά συνθέτουν μία εικόνα αισιοδοξίας για το μέλλον της χώρας μας, για το μέλλον της Πελοποννήσου. Ελπίζω να μπορέσω να σας επισκεφτώ σύντομα και πάλι και κάθε φορά να διαπιστώνω την πρόοδο στα σημαντικά έργα τα οποία προχωρούν. Διότι, όπως έχω πει πολλές φορές, δεν μας αρέσουν τα μεγάλα λόγια, μας αρέσουν τα έργα, μικρά, μεσαία και μεγάλα, πάντα προς όφελος των πολιτών, πάντα για να δημιουργήσουμε περισσότερες θέσεις απασχόλησης. Δημοσιογράφος: Στα ζητήματα των υποδομών, πρόσφατα μιλήσατε για το Καλαμάτα – Ριζόμυλος στη Βουλή, αεροδρόμιο, μία σειρά από έργα… Κυριάκος Μητσοτάκης: Το ζήτημα του δρόμου Καλαμάτα – Ριζόμυλος – Πύλος – Μεθώνη αποτελεί πρώτη προτεραιότητα ως προς το οδικό δίκτυο της Πελοποννήσου. Εκτιμώ ότι ο  ανταγωνιστικός διάλογος θα ολοκληρωθεί μέχρι το τέλος του έτους και το έργο θα προχωρήσει έτσι όπως το έχουμε σχεδιάσει. Ταυτόχρονα είμαστε και στα τελευταία στάδια της σχετικής μελέτης για την καλύτερη αξιοποίηση του αεροδρομίου της Καλαμάτας. Αεροδρόμιο το οποίο απολύτως δικαιολογημένα φέρει το όνομα του Καπετάν Βασίλη Κωνσταντακόπουλου. Έτσι ώστε και το αεροδρόμιο της Καλαμάτας να περάσει, σε μία νέα εποχή. Αναπτύσσεται μία πολύ μεγάλη δυναμική σε όλη την Πελοπόννησο αλλά ειδικά στην περιοχή της δυτικής Μεσσηνίας. Και οι επενδύσεις οι μεγάλες οι οποίες γίνονται σε αυτή την περιοχή αποδεικνύουν ότι μπορούμε να δημιουργήσουμε πολλές και καλές θέσεις εργασίας, με απόλυτο σεβασμό στο περιβάλλον, με διασύνδεση του τριτογενούς τομέα, του τουρισμού μας, με τον πρωτογενή τομέα και τα αγροτικά μας προϊόντα. Είναι το μοντέλο στο οποίο θέλουμε να οδηγήσουμε ολόκληρη τη χώρα. Και το κράτος θα κάνει αυτό που του αναλογεί ως προς την ολοκλήρωση των κρίσιμων υποδομών εθνικού μεγέθους. Τα υπόλοιπα θα τα αναλάβει η Περιφέρεια. Δημοσιογράφος: Ένα σχόλιο για τον εμβολιασμό, για την πορεία του εμβολιασμού, αν μπορείτε να μας κάνετε. Παναγιώτης Νίκας: Αν μου επιτρέπετε, ενώπιον του Προέδρου, οι σήραγγες θα λάβουν όνομα. Όλες οι σήραγγες θα αφιερωθούν σε αγωνιστές για την ανεξαρτησία η κεντρική στον Θεόδωρο Κολοκοτρώνη, στον Καποδίστρια, εδώ στο Καλογερικό στον Γρηγόριο Ε’ και πιο κάτω στον Παπαφλέσσα, για τα 200 χρόνια. Κυριάκος Μητσοτάκης: Για τον εμβολιασμό να πω μόνο ότι είμαι ικανοποιημένος από το γεγονός ότι τις τελευταίες εβδομάδες βλέπουμε μία αύξηση στο ρυθμό των ραντεβού που κλείνονται, και από τα νέα παιδιά, τους νέους συμπολίτες μας, αλλά και από ανθρώπους μεγαλύτερης ηλικίας που ενδεχομένως να είχαν διστάσει μέχρι στιγμής να εμβολιαστούν. Είναι ξεκάθαρο -έβλεπα και τα στοιχεία σήμερα με τη μετάλλαξη Δέλτα, η οποία πια όπως είχαμε προβλέψει είναι ήδη κυρίαρχη στη χώρα μας- ότι όλοι Έλληνες είτε θα εμβολιαστούν είτε θα αρρωστήσουν. Επομένως, θα προέτρεπα πραγματικά, με όσο μεγαλύτερη δύναμη μπορώ, όσο δυνατόν περισσότερους συμπολίτες μας να εμβολιαστούν. Οι ανεμβολίαστοι κινδυνεύουν αυτή τη στιγμή, όχι μόνο από το να κολλήσουν αλλά από το να αρρωστήσουν σοβαρά. Το εμβόλιο είναι ένα θαύμα της επιστήμης, έχει αποδείξει την αποτελεσματικότητά του και την ασφάλειά του και θα ζητήσω και πάλι και σε τοπικό επίπεδο να κάνουμε αυτήν την επιπρόσθετη προσπάθεια πειθούς. Έχουμε όλα τα επιστημονικά δεδομένα πια στη διάθεσή μας, αρκεί να δείτε τα στοιχεία των τελευταίων μηνών: το 99% των συμπολιτών μας μεταξύ 60 και 80 ετών που αρρώστησαν σοβαρά ήταν ανεμβολίαστοι. Δε νομίζω ότι χρειάζεται να πούμε τίποτα παραπάνω για το πόσο επικίνδυνο είναι, ειδικά τώρα που έχουμε τη διασπορά της μετάλλαξης Δέλτα, να παραμένει κάποιος ανεμβολίαστος. Θα ενθαρρύνω και τα νεότερα παιδιά, τους εφήβους μας, σε συνεννόηση πάντα με τους γονείς τους, να κάνουν κι αυτοί το βήμα του εμβολιασμού, ώστε να ανοίξουν τα σχολεία με τη μέγιστη δυνατή ασφάλεια. Και φυσικά, εφόσον η Επιτροπή το εισηγηθεί, θα εγκρίνουμε κι εμείς το να κατέβει το όριο του εμβολιασμού μέχρι τα 12, όπως γίνεται αυτή τη στιγμή στις περισσότερες ευρωπαϊκές χώρες. Ευχαριστώ πολύ. "
2021-07-19,26994,https://www.primeminister.gr/2021/07/19/26994,Ενημερωτικό σημείωμα για την επίσκεψη του Πρωθυπουργού Kυριάκου Μητσοτάκη στη Μεσσηνία | Ο Πρωθυπουργός της Ελληνικής Δημοκρατίας,"Το Φράγμα της Χριστιανούπολης ήταν ο επόμενος σταθμός της περιοδείας του Πρωθυπουργού Κυριάκου Μητσοτάκη στη Μεσσηνία. Ο Πρωθυπουργός ενημερώθηκε για τα έργα που εκτελούνται από τον Υφυπουργό Αγροτικής Ανάπτυξης, αρμόδιο για την Κοινή Αγροτική Πολιτική, Γιάννη Οικονόμου ενώ στη συνέχεια συνοδευόμενος από την Υπουργό Πολιτισμού και Αθλητισμού, Λίνα Μενδώνη και τον Δήμαρχο Τριφυλίας, Γιώργο Λεβεντάκη βρέθηκε στον Ιερό Ναό της Μεταμόρφωσης του Σωτήρος στη Χριστιανούπολη, που αποτελεί ένα από τα εντυπωσιακότερα μνημεία της Πελοποννήσου. Τον Κυριάκο Μητσοτάκη υποδέχτηκαν ο Μητροπολίτης Τριφυλίας και Ολυμπίας, Χρυσόστομος και ο Μητροπολίτης Μεσσηνίας, Χρυσόστομος, τους οποίους ευχαρίστησε για τα μηνύματά τους υπέρ του εμβολιασμού. Ο κ. Μητσοτάκης ανέφερε ότι η ανάδειξη του ναού και του περιβάλλοντος χώρου, καθώς και η αποκατάσταση του νεότερου ναού, θα ενισχύσουν περαιτέρω την προσέλευση επισκεπτών και θα δημιουργήσουν έναν πολιτιστικό πόλο μοναδικής σημασίας για την ευρύτερη περιοχή του Δήμου Τριφυλίας. Ο ναός της Μεταμορφώσεως του Σωτήρος χρονολογείται στις αρχές του 12ου αιώνα και αποκαταστάθηκε το 2011-2013 στο πλαίσιο ΕΣΠΑ 2007-2013. Παράλληλα, η αποκατάσταση του νεότερου ναού της Μεταμόρφωσης του Σωτήρος και η συνολική ανάδειξη του μνημειακού χώρου της Χριστιανούπολης, που αποτελούσε το ονομαστό κέντρο της Βυζαντινής Μητρόπολης των Χριστιανών, θα υλοποιηθεί με τη συνεργασία του Υπουργείου Πολιτισμού και Αθλητισμού, της Περιφέρειας Πελοποννήσου και της Ιεράς Μητρόπολης Τριφυλίας και Ολυμπίας, με χρονικό ορίζοντα ολοκλήρωσης το 2024. Οι εργασίες ανάδειξης και διαμόρφωσης αφορούν στον περιβάλλοντα χώρο ενός προέχοντος βυζαντινού μνημείου της Πελοποννήσου, το οποίο μετά την συνολική του αποκατάσταση γνωρίζει αυξημένη προσέλευση επισκεπτών. Νωρίτερα, σε συζήτησή του με πολίτες, ο Πρωθυπουργός αναφέρθηκε στους εμβολιασμούς των παιδιών σημειώνοντας ότι θα ανοίξει η πλατφόρμα και για ηλικίες από 12 ετών και άνω κι επανέλαβε ότι η κυβέρνηση θα ακούσει τις σχετικές εισηγήσεις των ειδικών.  Ξεκαθάρισε δε  ότι οι γονείς θα έχουν τη δυνατότητα να πάρουν την όποια απόφαση για τον εμβολιασμό τους. Επόμενοι σταθμοί του Κυριάκου Μητσοτάκη ήταν μονάδες του πρωτογενή τομέα στην Τερψιθέα Μεσσηνίας. Συνομιλώντας με τα μέλη οικογένειας που ασχολείται με την καλλιέργεια γλυκοπατάτας, ο Κυριάκος Μητσοτάκης συζήτησε μαζί τους για τα προβλήματα που αντιμετωπίζουν και ενημερώθηκε για την εξαγωγική τους δραστηριότητα. Στη συνέχεια επισκέφθηκε ένα δικτυοκήπιο με ντομάτες της περιοχής, όπου συζήτησε με τον προϊστάμενο και γεωπόνο για την τεχνολογία των δικτυοκηπίων, που αποτελούν μια βιώσιμη καινοτομία στον κλάδο της γεωργίας, ενώ είχε επίσης συνομιλία με μέλη του αγροτικού συλλόγου Φιλιατρών για τα προβληματα που αντιμετωπίζουν. Στη συνέχεια, ο Πρωθυπουργός θα επισκεφθεί την Κυπαρισσία, ενώ η περιοδεία του στην Πελοπόννησο θα συνεχιστεί στην Αρκαδία με τελικό σταθμό την Τρίπολη όπου αργά το απόγευμα θα μιλήσει στη Συνδιάσκεψη για τη Νέα Κοινή Αγροτική Πολιτική (ΚΑΠ) που διοργανώνει το Υπουργείο Αγροτικής Ανάπτυξης και Τροφίμων στην Περιφέρεια Πελοποννήσου.  Τον Πρωθυπουργό συνοδεύουν η Υπουργός Πολιτισμού και Αθλητισμού, Λίνα Μενδώνη, ο Υπουργός Αγροτικής Ανάπτυξης και Τροφίμων, Σπήλιος Λιβανός, ο Υφυπουργός Αγροτικής Ανάπτυξης, Αρμόδιος για την Κοινή Αγροτική Πολιτική, Γιάννης Οικονόμου, η Υφυπουργός Αγροτικής Ανάπτυξης, αρμόδια για την Αλιευτική Πολιτική, Φωτεινή Αραμπατζή, ο Γενικός Γραμματέας Ενωσιακών Πόρων και Υποδομών, Δημήτρης Παπαγιαννίδης, οι βουλευτές της ΝΔ, Ιωάννης Λαμπρόπουλος, Μίλτος Χρυσομάλλης, Περικλής Μαντάς, ο Περιφερειάρχης Πελοποννήσου, Παναγιώτης Νίκας και ο Αντιπεριφερειάρχης Μεσσηνίας, Στάθης Αναστασόπουλος. "
2021-07-15,26973,https://www.primeminister.gr/2021/07/15/26973,"Δήλωση του Πρωθυπουργού Κυριάκου Μητσοτάκη μετά τη συνάντησή του με την Πρωθυπουργό της Λιθουανίας, Ingrida Šimonytė, στο Μέγαρο Μαξίμου | Ο Πρωθυπουργός της Ελληνικής Δημοκρατίας","Σήμερα είχα τη μεγάλη χαρά να συναντήσω την Πρωθυπουργό της Λιθουανίας, η οποία επισκέπτεται την Ελλάδα συνοδευόμενη από αξιωματούχους από τα Υπουργεία Εσωτερικών και Δικαιοσύνης της Λιθουανίας. Είχαμε την ευκαιρία να συζητήσουμε πολλά θέματα κοινού ενδιαφέροντος σχετικά με το Μέλλον της Ευρώπης, την αντιμετώπιση της πανδημίας – η οποία ακόμα θέτει τις δικές της προκλήσεις – και βέβαια το σχέδιο μας για την οικονομική ανάκαμψη μετά την πανδημία. Τα πρώτα εθνικά σχέδια ανάκαμψης έχουν εγκριθεί από την Ευρωπαϊκή Επιτροπή και τους αρμόδιους ευρωπαϊκούς θεσμούς. Συζητήσαμε επίσης εκτενώς τις σημαντικές μεταναστευτικές πιέσεις που δέχεται αυτή την περίοδο η Λιθουανία στα ανατολικά σύνορά της με τη Λευκορωσία.  Τα προβλήματα αυτά -όπως συζητήσαμε- είναι παρόμοιας φύσης με αυτά που αντιμετωπίζει η Ελλάδα εδώ και πολλά χρόνια. Χαρακτηρίζονται από επίμονες μεταναστευτικές ροές σε συνδυασμό, κατα καιρούς, με μια ενορχηστρωμένη προσπάθεια τρίτης χώρας να ασκήσει πολιτική πίεση στην Ευρωπαϊκή Ένωση μέσω της μετανάστευσης που χρησιμοποιείται ως ένα εργαλείο προβολής γεωπολιτικής ισχύος.  Η Λιθουανία τελευταία βιώνει αντίστοιχες προκλήσεις και δυναμικές. Εξέφρασα στην Ingrida την πλήρη στήριξή μου. Αυτό που κάνει η Λευκορωσία είναι απλώς απαράδεκτο.  Η εργαλειοποίηση ανθρώπων για πολιτικούς σκοπούς, η εκμετάλλευση της κατάστασης, μέσω fake news, η εκμετάλλευση της επιθυμίας τους να μεταναστεύσουν, και η ενθάρρυνση να ξεκινήσουν αυτά τα επικίνδυνα ταξίδια αποτελούν -κατά την άποψή μου- σοβαρή παραβίαση των ανθρωπίνων δικαιωμάτων τους και επίθεση στην ανθρώπινη αξιοπρέπεια. Συζητήσαμε με την Πρωθυπουργό και την αποστολή της Λιθουανίας πώς μπορούμε να διαχειριστούμε αποτελεσματικά τις πολλές πτυχές που έχουν αυτές οι περίπλοκες καταστάσεις: πώς θα προστατεύσουμε τα εξωτερικά σύνορα της Ευρωπαϊκής Ένωσης, πώς θα διασφαλίσουμε τις αναγκαίες συνθήκες στην υποδοχή, πώς θα επιταχύνουμε -όπως κάναμε με επιτυχία στην Ελλάδα- τις διαδικασίες χορήγησης ασύλου και, τέλος, πώς θα πετύχουμε την αποτελεσματική και γρήγορη επιστροφή όσων δεν δικαιούνται διεθνή προστασία στις χώρες καταγωγής τους ή τις χώρες διέλευσης. Η Ελλάδα βρίσκεται στο πλευρό της Λιθουανίας από την έναρξη του πρόσφατου μεταναστευτικού ζητήματος που αντιμετωπίζει, όπως και η Λιθουανία στάθηκε στο πλευρό της Ελλάδας όταν βρεθήκαμε αντιμέτωποι με τις δικές μας προκλήσεις, τον προηγούμενο Μάρτιο, στα χερσαία σύνορά μας με την Τουρκία. Και πιστεύω πως η αλληλεγγύη από τα κράτη της Μεσογείου που βρίσκονται στην πρώτη γραμμή της διαχείρισης του προβλήματος είναι επίσης ξεκάθαρη.  Ο Ισπανός ομόλογός μας, o Pedro Sánchez, επισκέφθηκε το Βίλνιους πριν από λίγες μέρες, και η ομάδα Med-5 εξέφρασε την ανάγκη για αποτελεσματική συνεργασία σε ευρωπαϊκό επίπεδο προκειμένου να διαχειριστούμε τις σύνθετες πτυχές του μεταναστευτικού προβλήματος. Είναι θέση της Ελληνικής Κυβέρνησης ότι η μεταναστευτική κρίση εγείρει σημαντικές προκλήσεις στο σύνολο της Ευρωπαϊκής Ένωσης και για το λόγο αυτό θα πρέπει να αντιμετωπιστεί συλλογικά από το σύνολο της ΕE. Τα κράτη-μέλη που βρίσκονται στα εξωτερικά σύνορα, είτε στη Νότια είτε στην Ανατολική είτε στη Βόρεια Ευρώπη, μπορεί να βρεθούν να δέχονται έντονες μεταναστευτικές πιέσεις. Σε αυτό το πλαίσιο, πέρα από τη διμερή τεχνική συνεργασία με στόχο την αντιμετώπιση της υφιστάμενης κατάστασης, συμφωνήσαμε να συντονίσουμε τις κοινές θέσεις μας στη διάρκεια της διαπραγμάτευσης για το νέο Ευρωπαϊκό Σύμφωνο για τη Μετανάστευση και το Άσυλο. Κοινός μας στόχος είναι να πετύχουμε μια δίκαιη και αποτελεσματική Ευρωπαϊκή πολιτική, στην οποία δεν θα επωμίζονται υπερβολικό βάρος τα κράτη-μέλη που εκτίθενται στη μεταναστευτική πίεση λόγω της γεωγραφικής τους θέσης, αλλά -αντ’ αυτού- θα διασφαλίζει ένα δίκαιο και αναλογικό επιμερισμό των ευθυνών στην Ένωση, πάντα σε πνεύμα αλληλεγγύης. Με αυτή την ευκαιρία, θέλω να υπογραμμίσω με τον πλέον ξεκάθαρο τρόπο πως η Ελλάδα είναι δεσμευμένη να προστατεύει τα σύνορά της -τα οποία είναι και τα σύνορα της ΕΕ- διασφαλίζοντας παράλληλα πάντοτε τον πλήρη σεβασμό των ανθρωπίνων δικαιωμάτων. Θα συνεχίσουμε να λειτουργούμε κατ’ αυτόν τον τρόπο τόσο σε ό,τι αφορά τις ευθύνες που έχουμε ως κυρίαρχο κράτος, όσο και αναφορικά με την τήρηση των κανονισμών της ΕΕ. Αυτό περιλαμβάνει, ασφαλώς, την αναχαίτιση προσπαθειών για παράνομη διέλευση στη θάλασσα. Θα πρέπει να επισημάνω ότι αυτές οι απόπειρες είναι ιδιαίτερα επικίνδυνες για όσους ξεκινούν τα ταξίδια αυτά και γι΄αυτούς που ενθαρρύνονται να το κάνουν και διευκολύνονται σε αυτό και γίνονται θύματα εκμετάλλευσης από αδίστακτες εγκληματικές συμμορίες. Τα δίκτυα αυτά θα πρέπει να γνωρίζουν πως θα λογοδοτήσουν για τις πράξεις τους. Ούτε η Ελλάδα στο Νότο, ούτε η Λιθουανία στο Βορρά θέλουν να είναι η πύλη προς την Ευρώπη για  δίκτυα παράνομης διακίνησης ανθρώπων ή για τρίτα κράτη που προτίθενται να ασκήσουν πίεση στην Ευρωπαϊκή Ένωση. Ο ξεκάθαρος στόχος μας θα πρέπει να είναι το να αποθαρρύνουμε και επίσης να εμποδίσουμε τη δράση αυτών των επικίνδυνων, εγκληματικών κυκλωμάτων και να τους σταματήσουμε από το να θέτουν σε κίνδυνο ζωές. Πιστεύω πως αυτή είναι μια θέση την οποία ενστερνίζονται όλα τα κράτη μέλη της ΕΕ και οι θεσμοί της ΕΕ.  Θα ήθελα να κλείσω εκφράζοντας την πλήρη και συνεχή στήριξή μας στην κυβέρνηση της Λιθουανίας σε αυτό το ζήτημα. Οι πιέσεις που δέχεστε δεν είναι κάτι που πρέπει να αντιμετωπίσετε μόνοι σας. Η Ελληνική Κυβέρνηση προσφέρει όποια τεχνογνωσία διαθέτει αλλά και την αλληλεγγύη της στη Λιθουανία και ελπίζω ότι η δύσκολη αυτή κατάσταση θα επιλυθεί όσο το δυνατόν γρηγορότερα. Για ακόμα μια φορά, Πρωθυπουργέ, καλώς ήρθατε στην Αθήνα. "
